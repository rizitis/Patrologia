<html>

<head>
<meta http-equiv="Content-Type" content="text/html; charset=windows-1253">
<meta http-equiv="Content-Language" content="el">
<title>Νίκος Παύλου - Οι Τελώνες των Ευαγγελίων</title>
<link rel="stylesheet" type="text/css" href="../../styles.css">
</head>

<body>

<h1>Νίκος Παύλου - Οι Τελώνες των Ευαγγελίων<br>
Συμβολή στην ιστορία των χρόνων της Καινής Διαθήκης</h1>

<hr width="50%"><p>Στην εποχή του Ιησού, τον 10 
αι. μ.Χ., έργο των Τελωνών ήταν κυρίως η είσπραξη των τελών, δηλ. των έμμεσων φόρων. 
Όπως είναι γνωστό πολλοί από αυτούς τους ανθρώπους ήταν άδικοι και άπληστοι, ενώ 
αυτά που συνέλεγαν έπρεπε να ικανοποιούν την κρατική εξουσία που τους είχε παραχωρήσει 
αυτό το έργο, αλλά και τους ίδιους. Εξ αιτίας αυτών, σύμφωνα με πολλούς ερευνητές,<a href="#fn1">(1)</a>, 
θεωρούνταν από την κοινωνία της Παλαιστίνης μισητοί και ξένα σώματα, που δεν ανήκαν 
στους υιούς του Αβραάμ κάτι που κυρίως ισχυρίζονταν οι ιουδαϊκές θρησκευτικές 
παρατάξεις, <a href="#fn2">(2)</a>, ενώ εξισώνονταν με τους αμαρτωλούς, τους εθνικούς 
και τις πόρνες.</p>

<div align="center">
	<table border="0" id="table5" cellpadding="12" align="right" cellspacing="4">
		<tr>
			<td>
			<img border="0" src="telwnes1.jpg" width="370" height="160"></td>
		</tr>
		<tr>
			<td>
			Συλλογή φόρων από τελώνες. (Ανάγλυφο του 2<sup>ου</sup> αι. μ. Χ.)</td>
		</tr>
	</table>
</div>

<p>Ο Π. Ν. Τρεμπέλας,<a href="#fn3">(3)</a>, συνδέει την δυσμενή 
αντιμετώπιση των τελωνών από τους ευσεβείς Ιουδαίους, με την αργία του Σαββάτου 
και την επαφή τους με Έλληνες (δηλ. ειδωλολάτρες) εμπόρους την ιερή ημέρα. Όπως 
γράφει αι απαιτήσεις του επαγγέλματός των (των τελωνών) καθίστων πρακτικώς αδύνατον 
την τήρησιν του Σαββάτου (Έλληνες έμποροι διέσχιζον τα σύνορα κατά το Σάββατον και 
συνεπώς οι τελώναι ώφειλον να ευρίσκονται εκεί κατά την ημέραν ταύτην). Ούτω δε 
ήσαν εν διαρκεί επαφή μετά του εθνικού κόσμου. Ουδείς ευσεβής Ιουδαίος θα εξέλεγε 
τοιούτον επάγγελμα.</p>

<p>Παραπλήσια, χωρίς να είναι ακριβώς ίδια, φαίνεται να είναι η 
θέση του G. B. Caird, ο οποίος συναρτά το κοινωνικό στίγμα των τελωνών με την συνεργασία 
που είχαν εξ αιτίας του επαγγέλματός τους- με εθνικούς ανώτερους υπάλληλους και 
εμπόρους. Παράλληλα και αυτός υπογραμμίζει πως οι άδικοι μέθοδοι που χρησιμοποιούσαν 
εξασκώντας το επάγγελμά τους (εκβιασμοί) τούς οδηγούσαν στην κοινωνική περιθωριοποίηση.<a href="#fn4">(4)</a></p>

<p>Πράγματι το επάγγελμα και πιθανόν η καταγωγή τους, όπως θα φανεί 
παρακάτω τοποθετούσε τους τελώνες πολύ χαμηλά στην κοινωνική κλίμακα της Παλαιστίνης. 
Είναι γνωστό πως ο λαός παρόλη την προφανή οικονομική τους επιφάνεια δεν τους εκτιμούσε, 
ενώ οι νομοδιδάσκαλοι και οι Φαρισαίοι τους χρησιμοποιούσαν ως παραδείγματα προς 
αποφυγή. Θεωρούνταν αδιανόητο, όπως συμπεραίνεται από αρκετά χωρία της Καινής Διαθήκης, 
να τρώει κάποιος μαζί τους στο ίδιο τραπέζι ή να πηγαίνει σπίτι τους, ενώ σε καμία 
περίπτωση οι ραβίνοι δεν θα δέχονταν έναν τελώνη για μαθητή τους, <a href="#fn5">
(5)</a>, γιατί τότε, εφόσον είχαν τέτοιες συναναστροφές, θα γίνονταν υπαινιγμοί 
σε βάρος τους, κάτι που συνέβη στον Ιησού, και θα κινδύνευαν να χαρακτηριστούν και 
αυτοί αμαρτωλοί που δεν τηρούσαν τα καθιερωμένα.</p>

<p>Αυτές οι ενδεικτικές ακραίες εκδηλώσεις σε βάρος των τελωνών 
είναι δύσκολο να ερμηνευτούν μόνο ως αποτέλεσμα της απληστίας τους και του σκληρού 
τρόπου με τον οποίο συγκέντρωναν τα οφειλόμενα στην εξουσία. ’ραγε στην ιουδαϊκή 
κοινωνία των χρόνων του Ιησού δεν θα υπήρχαν και άλλες επαγγελματικές ομάδες, οι 
οποίες εξαιτίας της εργασίας τους, θα φέρονταν με σκληρότητα προκαλώντας το μίσος 
των πολιτών; Για παράδειγμα οι στρατιώτες της φρουράς των Ηρωδών, (μεταξύ των οποίων 
υπήρχαν και άτομα ιουδαϊκής καταγωγής) που, και συνεργάζονταν με τους Ρωμαίους και 
έπαιρναν μέρος σε αντιδημοφιλείς ενέργειες, σαν τη σύλληψη του Ιωάννη του Βαπτιστή, 
γιατί να ήταν περισσότερο αποδεκτοί, κοινωνικά και θρησκευτικά απ ότι οι τελώνες. 
Ή γιατί να μην εξισώνονται με τους εθνικούς και τις πόρνες αυτοί που ασκούσαν επονείδιστα 
επαγγέλματα στην Παλαιστίνη,<a href="#fn6">(6)</a>, όπως π. χ. οι κάπηλοι και οι 
έμποροι των καρπών του Σαββατικού έτους. Και τέλος, γιατί να μην θεωρούνται άνθρωποι 
του Θεού, άτομα όπως ο αρχιτελώνης Ζακχαίος που η συμπεριφορά του φανέρωνε και τις 
θρησκευτικές του ανησυχίες και την συμπάθειά του, σε λανθάνουσα ίσως μορφή, για 
τους αναξιοπαθούντες συμπολίτες του.</p>

<p>Βεβαίως είναι σοβαροί λόγοι, εφόσον ισχύουν, η μη τήρηση της 
αργίας του Σαββάτου και η συναναστροφή με ειδωλολάτρες υπαλλήλους και εμπόρους ώστε 
να θεωρηθούν οι τελώνες θρησκευτικά και κοινωνικά απόβλητοι. Τίθεται όμως το ερώτημα: 
Εφόσον οι ίδιοι ήταν υπεύθυνοι των τελωνείων, δεν θα μπορούσαν, αν το ήθελαν, να 
σταματούν την εργασία τους αυτή την ημέρα και να ζητούν από τους εμπόρους να περιμένουν 
την επόμενη για να πληρώσουν τους δασμούς και να περάσουν; ’λλωστε κανένας δεν θα 
τους ανάγκαζε να εργαστούν το Σάββατο, αφού οι ίδιοι ως επιχειρηματίες είχαν ενοικιάσει 
τους φόρους και τους εισέπρατταν πλέον για δικό τους όφελος. Ταυτόχρονα είναι γνωστή 
η ανοχή που έδειχναν στις θρησκευτικές ευαισθησίες των Ιουδαίων οι Ρωμαίοι επίτροποι 
και οι Ηρώδες.<a href="#fn7">(7)</a>. Έτσι είναι δύσκολο να δεχτεί κάποιος πως θα 
διέταζαν τους εισπράκτορες των τελών να συναλλάσσονται την ημέρα της θρησκευτικής 
αργίας. Τέλος οι τελώνες δεν θα ήταν οι μοναδικοί Ιουδαίοι που θα είχαν συνεργασία 
με εθνικούς. Οπότε και πάλι αυτοί οι λόγοι δεν επαρκούν για να δικαιολογήσουν την 
δεινή θρησκευτική τους θέση που περιγράφουν τα Ευαγγέλια.</p>

<p>’ρα συνθετότερα φαίνονται να είναι τα αίτια της κοινωνικής απόρριψης, 
της απέχθειας και του μίσους που έτρεφαν οι κάτοικοι της Παλαιστίνης για τους τελώνες. 
Το πιθανότερο και αυτή η θέση θα υποστηριχτεί στη συνέχεια- είναι πως η αντίδραση 
εναντίον τους οφείλονταν κυρίως στη θρησκευτική φόρτιση που είχε ο φόρος για τους 
κατοίκους της Παλαιστίνης. Είναι γνωστό πως για τους Ιουδαίους η απόδοση του φόρου 
ήταν καθαρά μία θρησκευτική πράξη, που, εκτός των άλλων, ξεκαθάριζε το ζήτημα της 
κυριαρχίας της άγιας γης. ’λλωστε ένας από τους κύριους λόγους για τον οποίο ξεσηκώθηκαν 
οι Ζηλωτές, ήταν η αντίδρασή τους στην προσφορά φόρου στον κατακτητή, πράγμα που 
φανερώνει τη θρησκευτική ιδιαιτερότητά του.</p>

<p>Τέλος, πρέπει να τονιστεί πως οι τελώνες δεν ήταν απαραίτητα 
αποξενωμένοι από το Θεό και το λαό, όπως τους παρουσίαζαν κυρίως οι Φαρισαίοι. Αυτό 
το γεγονός αντανακλάται στις μαρτυρίες των Ευαγγελίων και ενισχύεται από την μαρτυρία 
του Ιώσηπου, ο οποίος στο δεύτερο βιβλίο του  Ιουδαϊκού πολέμου αναφέρεται στην 
βοήθεια που προσέφερε ο τελώνης Ιωάννης στην ιουδαϊκή κοινότητα της Καισάρειας την 
εποχή του Νέρωνα. Συγκεκριμένα έδωσε μαζί με άλλους επιφανείς Ιουδαίους οκτώ τάλαντα 
στο ρωμαίο επίτροπο Φλώρο (64-66), ώστε αυτός να ευνοήσει τους συμπατριώτες του 
Ιουδαίους σε διένεξη που είχαν με τους Έλληνες κατοίκους της πόλης,
<a href="#fn8">(8)</a>.</p>

<h2>Η θέση των τελωνών στο φορολογικό σύστημα της ρωμαϊκής αυτοκρατορίας</h2>

<div align="center">
	<table border="0" id="table6" cellpadding="12" align="right" cellspacing="4">
		<tr>
			<td>
			<img border="0" src="telwnes2.jpg" width="318" height="267"></td>
		</tr>
		<tr>
			<td>
			Η Γαλιλαία τον 1<sup>ο</sup> αιώνα μ. Χ.</td>
		</tr>
	</table>
</div>

<p>Για να γίνουν καλύτερα κατανοητές οι επαγγελματικές δραστηριότητες των τελωνών 
και οι λόγοι που ο λαός της Παλαιστίνης τους θεωρούσε παραδείγματα προς αποφυγήν 
θα πρέπει εδώ, δι ολίγων, να γίνει αναφορά στο φορολογικό σύστημα της ρωμαϊκής 
αυτοκρατορίας.<a href="#fn9">(9)</a>.</p>

<p>Η φορολογία στη ρωμαϊκή αυτοκρατορία ήταν μία υπόθεση που αφορούσε αποκλειστικά 
τις επαρχίες.<a href="#fn10">(10)</a>, Από αυτές εισπράττονταν οι φόροι του κράτους, που ήταν ή σε χρήμα <a href="#fn11">(11)</a> ή σε είδος (σιτάρι, άλλα τρόφιμα 
κ. α.).<a href="#fn12">(12)</a>. Κάθε μία από αυτές έπρεπε να δίνει ή το ένα ή το 
άλλο. Υπήρχαν όμως και επαρχίες, όπως η Αίγυπτος, που υποχρεώνονταν να δίνουν και 
τα δύο.</p>

<p>Για να πληρώνει μία επαρχία μόνο χρηματικό φόρο στον κατακτητή θα έπρεπε στο 
έδαφός της να μην υπάρχουν στρατιωτικές μονάδες <a href="#fn13">(13)</a>, στις 
οποίες θα καταβάλλονταν ο ανεφοδιασμός τους ή να υπάρχουν ελάχιστες. Η Παλαιστίνη 
ανήκε σ αυτή την κατηγορία. Όπως είναι γνωστό, την εξουσία εδώ την ασκούσαν οι 
φόρου υποτελείς ο εθνάρχης Αρχέλαος και οι τετράρχες που όλοι ανήκαν στην οικογένεια 
των Ηρωδών, ενώ την Ιουδαία την κυβερνούσε ο ρωμαίος επίτροπος που είχε την έδρα 
του στην Καισάρεια. Οι Ηρώδες, προφανώς φρόντιζαν για τους δικούς τους στρατιώτες, 
ενώ στην Ιουδαία υπήρχε ουσιαστικά μόνο η ρωμαϊκή φρουρά που έδρευε στο φρούριο 
Αντωνία της Ιερουσαλήμ σαν μόνιμη στρατιωτική εγκατάσταση.<a href="#fn14">(14)</a>.</p>

<p>Οι επαρχίες έπρεπε να φροντίζουν για τον εφοδιασμό της Ρώμης με σιτάρι και να 
παρέχουν τροφή στους αξιωματούχους και τους στρατιώτες. Ταυτόχρονα έπρεπε να δίνουν 
και μετρητά στα όργανα της αυτοκρατορίας, ενώ μπορούσαν να υπάρξουν και φόροι με 
ειδική έγκριση του αυτοκράτορα, όπως για παράδειγμα ο φόρος στο Ναό που έδιναν οι 
κάτοικοι της Παλαιστίνης.</p>

<p>Εκτός από τους άμεσους φόρους σημαντικοί ήταν και οι έμμεσοι που εισπράττονταν 
υπό τη μορφή δασμών για τα εμπορεύματα που διακινούνταν από μία επαρχία ή περιοχή 
της αυτοκρατορίας σε μία άλλη. Ειδικοί χώροι, τα τελωνεία, υπήρχαν γι αυτό το σκοπό. 
Ένα τέτοιο, όπως πληροφορούν οι συνοπτικοί Ευαγγελιστές, βρίσκονταν στην περιοχή 
της Καπερναούμ, στο οποίο έγινε η κλήση του Ματθαίου. Στη Γαλιλαία
<a href="#fn14a">(14α)</a> φαίνεται να είναι άμεση η εξάρτηση του φόρου από τις 
παραγωγικές διαδικασίες που σχετιζόταν με τη λίμνη Γεννησαρέτ (αλιεία, συντήρηση 
αλιευμάτων κοκ.).</p>

<p>Συνηθισμένο φαινόμενο ήταν η ενοικίαση των φόρων της αυτοκρατορίας από μεγάλους 
επιχειρηματίες, τους δημοσιώνες, ή από όμιλο, που τον αποτελούσαν οι τελώνες, αν 
επρόκειτο για τέλη, των οποίων ήταν χαρακτηριστική η ποικιλία στο ρωμαϊκό κράτος.<a href="#fn15">(15)</a>. 
Επικεφαλής τέτοιου ομίλου, που δημιουργούσε μία εταιρεία, ήταν ο αρχιτελώνης. Χαρακτηριστική 
περίπτωση ήταν ο Ζακχαίος, που, όπως φαίνεται στο ευαγγέλιο του Λουκά, είχε ενοικιάσει 
με άλλους συναδέλφους του, τους δασμούς του τελωνείου της Ιεριχώς.</p>

<p>Ο Ματθαίος προτού γίνει μαθητής του Χριστού ήταν τελώνης που ανήκε στον όμιλο 
επιχειρηματιών που είχαν μισθώσει το τελωνείο της Καπερναούμ. Δουλειά του ήταν η 
είσπραξη των δασμών για τα εμπορεύματα που διακινούνταν από την περιοχή του Ηρώδη 
Αντίπα σ αυτή του Φιλίππου.</p>

<div align="center">
	<table border="0" id="table3" cellpadding="12" align="right" cellspacing="4">
		<tr>
			<td>
			<img border="0" src="telwnes3.jpg" width="180" height="80"></td>
		</tr>
		<tr>
			<td>
			Νόμισμα Ηρώδη Αντίπα <br>
			με ελληνική επιγραφή</td>
		</tr>
	</table>
</div>

<p>Ζητούμενο είναι από ποια αρχή οι τελώνες της Παλαιστίνης ενοικίαζαν τους φόρους. 
Από τους Ρωμαίους ή από τους τοπικούς υποτελείς ηγεμονίσκους; Φυσικά για την περιοχή 
της Ιουδαίας δεν τίθεται θέμα. Εφόσον εδώ την εξουσία την ασκούσαν οι ρωμαίοι επίτροποι 
θα είχαν στην δικαιοδοσία τους και τους φόρους, οπότε αυτοί θα τους ενοικίαζαν στους 
ομίλους των επιχειρηματιών. Όσο για τις άλλες περιοχές οι φόροι ενοικιάζονταν από 
τους Ηρώδες, οι οποίοι ασκούσαν την εξουσία στο εσωτερικό τους. ’ρα οι τελώνες 
της Γαλιλαίας, και μεταξύ αυτών και ο Ματθαίος, εισέπρατταν τα τέλη, που ενοικίαζαν 
από τον Ηρώδη Αντίπα.</p>

<p>Ανακεφαλαιώνοντας, φαίνεται πως οι τελώνες συγκροτούσαν εταιρείες με σκοπό την 
είσπραξη των τελών μιας ορισμένης περιοχής. Τα είχαν ενοικιάσει είτε από τη ρωμαϊκή 
αρχή ή από τους ανθρώπους που ασκούσαν μια ανεξάρτητη εξουσία σε μία περιοχή υπό 
την κηδεμονία του αυτοκράτορα. Μπορεί ο τρόπος που συγκέντρωναν τους φόρους να ήταν 
σκληρός και απάνθρωπος, δεν σημαίνει όμως πως υποχρεωτικά μόνο γι αυτό θα έπρεπε 
να τοποθετηθούν στο ίδιο επίπεδο με τους αμαρτωλούς και τους εθνικούς και να θεωρηθούν 
παραβάτες του νόμου του Θεού.</p>

<h2>Οι αντιλήψεις των Ιουδαίων της εποχής του Ιησού για τη φορολογία</h2>

<p>Γράφοντας ο ιουδαίος ιστορικός Ιώσηπος 
για την επανάσταση του Ιούδα του Γαλιλαίου τονίζει μεταξύ των άλλων: (Όταν έγινε 
επίτροπος ο Κωπώνιος)τις ανήρ Γαλιλαίος Ιούδας όνομα εις απόστασιν ενήγε τους επιχωρίους, 
κακίζων ει φόρον τε Ρωμαίοις τελείν υπομένουσιν και μετά τον Θεόν οίσουσι θνητούς 
δεσπότας (Ιουδ. Πόλεμος ΙΙ 118). Δηλαδή ο βασικός λόγος που ξεκίνησε ο αγώνας του 
Ιούδα και των Ζηλωτών εναντίον των Ρωμαίων ήταν η φορολογία που υποχρεωνόταν να 
δίνει ο λαός του Θεού στους κατακτητές.</p>

<p>Αυτή η ιδιαίτερη ευαισθησία των Ιουδαίων για τη φορολογία
<a href="#fn16">(16)</a> είχε καθαρά θρησκευτικό κίνητρο. Σύμφωνα με τις κρατούσες 
αντιλήψεις που αντικατοπτρίζονται στην παραπάνω μαρτυρία του Ιώσηπου η απόδοση φόρου 
σε κάποιον σήμαινε πως αυτός αναγνωρίζονταν ως αφέντης και κυρίαρχος. Για το μωσαϊκό 
νόμο όμως και τους κατοίκους της Παλαιστίνης τέτοιος ήταν μόνο ο Θεός. Σύμφωνα με 
το Λευιτικόν (25,23) και η γη ου πραθήσεται εις βεβαίωσιν, εμή γαρ έστιν η γη, 
διότι προσήλυτοι και πάροικοι υμείς εστέ εναντίον μου.</p>

<p>Δίνοντας λοιπόν εισφορές στο Ναό του Θεού και αυτοί που κατοικούσαν 
στην Παλαιστίνη και αυτοί που βρίσκονταν στη διασπορά αυτόματα έδειχναν ποιος είναι 
ο κυρίαρχος : Μόνο ο Θεός και μόνο στο Ναό Του έπρεπε να αποδίδεται ο φόρος που 
αποκτούσε έτσι έναν θρησκευτικό συμβολισμό. Βεβαίως, μετά από όλα αυτά, είναι αυτονόητη 
η αντίθεση των παραπάνω θέσεων του Ιουδαϊσμού με την επαχθή φορολογία, που επέβαλλαν 
οι ρωμαίοι κατακτητές και οι συνεργάτες τους Ηρώδες, την οποία εισέπρατταν έμμεσα 
μέσω των τελωνών, που ήταν ουσιαστικά τα εκτελεστικά όργανά τους.</p>

<p>Σε τελική ανάλυση το μεγάλο ζήτημα που έθετε ο φόρος ήταν ποιος 
θεωρείται δεσπότης της Παλαιστίνης ο Θεός ή οι Ρωμαίοι; Αντιλαμβάνεται ο αναγνώστης 
το δίλημμα της θεοκρατικής ιουδαϊκής κοινωνίας: Αν πλήρωναν αυτά που ζητούσαν οι 
κατακτητές αμέσως αναγνώριζαν τους θνητούς δεσπότας όπως γράφει ο Ιώσηπος. Κάτι 
φοβερό για τους ευσεβείς Ιουδαίους που ήταν σχεδόν αδύνατο να αποδεχτούν. Όπως βέβαια 
δε θα αποδέχονταν με τίποτα και τους εισπράκτορες των οφειλόμενων στη Ρώμη, τους 
τελώνες, κάτι απόλυτα φυσικό για τη νοοτροπία τους. Ήταν όμως και αδύνατο, όπως 
είναι φυσικό, να μη πληρώσουν τους φόρους ή τα τέλη στα όργανα άμεσα ή έμμεσα  
της Αυτοκρατορίας. Γι αυτό το ερώτημα που τίθεται είναι σε ποιον θα ξεσπούσε η 
οργή και ο θρησκευτικός αποτροπιασμός. Η απάντηση είναι στους τελώνες που ήταν 
τα εύκολα θύματα, εφόσον  είτε το ήθελαν είτε όχι οι Φαρισαίοι  ανήκαν και αυτοί 
στην ιουδαϊκή κοινωνία.</p>

<div align="center">
	<table border="0" id="table4" cellpadding="12" align="right" cellspacing="4">
		<tr>
			<td>
			<img border="0" src="telwnes4.jpg" width="360" height="300"></td>
		</tr>
		<tr>
			<td>
			Αναπαράσταση του Ναού του Ηρώδη</td>
		</tr>
	</table>
</div>

<p>Χαρακτηριστικό της ιδιάζουσας θέσης που είχε ο φόρος είναι ο 
τρόπος με τον οποίο προσπάθησαν να παγιδέψουν τον Ιησού μέλη των θρησκευτικοκοινωνικών 
παρατάξεων. Με σκοπό να τον παραδώσουν στους ρωμαίους τον ρώτησαν αν επιτρέπεται 
να πληρώνουν φόρο στον αυτοκράτορα. Όπως είναι γνωστό ο Κύριος με την απάντησή του, 
τους άφησε κατάπληκτους και τους ανάγκασε να φύγουν.<a href="#fn17">(17)</a>.</p>

<p>Τώρα, όσον αφορά το φόρο στο Ναό, ενδιαφέρον παρουσιάζει το χωρίο 
Ματθ. 17,24-27. Εδώ οι ειδικοί εισπράκτορες του (οι τα δίδραχμα λαμβάνοντες) φτάνουν 
στην Καπερναούμ και ζητούν από τον Πέτρο να τους πληροφορήσει αν ο Χριστός πληρώνει 
το φόρο. Μετά από στιχομυθία του αποστόλου με τον Ιησού αυτός δέχεται να δώσει το 
συγκεκριμένο ποσόν  ίνα δε μη σκανδαλίσωμεν αυτούς (17,27). Δηλαδή η μη απόδοση 
του ήταν αιτία σκανδαλισμού και είναι γνωστό από τις μωσαϊκές διατάξεις,
<a href="#fn18">(18)</a>, πόση βαρύτητα είχε ένα τέτοιο παράπτωμα, στο οποίο και 
ο Ιησούς έδινε μεγάλη σημασία (πρβλ. από την επί του Όρους ομιλία: ει δε ο οφθαλμός 
σου ο δεξιός σκανδαλίζει σε, έξελε αυτόν και βάλε από σου Ματθ. 5,29).</p>

<h2>Οι μαρτυρίες των Ευαγγελίων για τους τελώνες</h2>

<p>Είναι γνωστό πως οι ευαγγελικές αναφορές στους τελώνες περιορίζονται 
στην αφήγηση των τριών Συνοπτικών. Και εδώ όμως μόνο ο Ματθαίος και ο Λουκάς κάνουν 
λόγο γι αυτούς πάνω από μία φορά. Ο Μάρκος ασχολείται μαζί τους μόνο στο επεισόδιο 
της κλήσης του Λευί και στο τραπέζι που ακολουθεί.</p>

<p>Η αρχική τοποθέτηση των ευαγγελικών χωρίων που αναφέρονται στους 
τελώνες δεν φαίνεται να είναι διαφορετική από την αντίληψη που είχαν οι Φαρισαίοι 
και η ιουδαϊκή κοινωνία γι αυτούς. Και εδώ οι εισπράκτορες των φόρων παρουσιάζονται 
ως άνθρωποι αμαρτωλοί, μακριά από το Θεό και το νόμο του. Στην εξέλιξη όμως των 
περισσότερων επεισοδίων φαίνεται η διαφορετική αντιμετώπισή τους από τα Ευαγγέλια: 
ενώ για τους φαρισαίους δεν υπάρχει καμία περίπτωση σωτηρίας των τελωνών, εδώ όχι 
μόνο περιγράφονται οι πιθανότητες να σωθούν, αλλά πολλές φορές έχουν ήδη σωθεί.</p>

<p>Δύο φαίνεται να είναι οι βασικές ομάδες χωρίων στα οποία συμμετέχουν 
τελώνες : στην πρώτη, κυρίως μέσα από λόγια του Ιησού, απηχείται η αντίληψη των 
ανθρώπων της Παλαιστίνης γι&#8127; αυτούς, διαφαίνεται όμως ταυτόχρονα και θρησκευτική 
δικαίωση αυτής της επαγγελματικής ομάδας. Στη δεύτερη, μέσα από σειρά επεισοδίων 
παρουσιάζεται η συναναστροφή τους με τον Ιησού και οι συνέπειες που φέρνει αυτή. 
Είναι γνωστό πως γίνεται αφορμή ώστε να του αποδοθούν κατηγορίες από τις θρησκευτικές 
παρατάξεις της Παλαιστίνης. Τέλος η διήγηση για τους τελώνες που πηγαίνουν να βαπτισθούν 
από τον Ιωάννη και ο τελώνης της γνωστής παραβολής του Λουκά θα πρέπει να τοποθετηθούν 
ξεχωριστά από τις παραπάνω ομάδες,</p>

<p>Στη συνέχεια παρατίθενται τα σχετικά με τους τελώνες ευαγγελικά 
χωρία ανά ευαγγελιστή και ομάδα. Για διευκόλυνση η πρώτη ομάδα συμβολίζεται με το
<u>Α, </u>η δεύτερη με το <u>Β</u> και οι δύο μεμονωμένες περιπτώσεις με το <u>Γ</p>

</u>

<h3>Ματθαίος</h3>

<ol>
		<li>5,43-48.Οι τελώνες αγαπούν μόνο όσους τους αγαπούν <u>Α</u></li>
		<li>9,9-13.Η κλήση του Ματθαίου και το φαγητό με τους τελώνες <u>Β</u></li>
		<li>10,3. Ένας από τους μαθητές:Ματθαίος ο τελώνης <u>Β</u></li>
		<li>11,19. Ο Υιός του Ανθρώπου κατηγορείται πως συναναστρέφεται με τελώνες
		<u>Β</u></li>
		<li>18,17. Ο τελώνης είναι εξομοιωμένος με τους ειδωλολάτρες <u>Α</u></li>
		<li>21,31-32. Οι τελώνες και οι πόρνες θα εισέλθουν πριν από τους αρχιερείς 
		και τους πρεσβύτερους του λαού, στη Βασιλεία του Θεού, γιατί πίστεψαν στον 
		Ιωάννη το Βαπτιστή <u>Α</u></li>
</ol>
<h3>Μάρκος</h3>


<ol>
		<li>2,13-17. Η κλήση του 
		Λευί και το τραπέζι με τους τελώνες <u>Β</li>
</ol>

</u><h3>Λουκάς</h3>


<ol>
		<li>3,12-13.Οι τελώνες στον Ιωάννη <u>Γ</u></li>
		<li>5,27-32. Η κλήση του Λευί και το τραπέζι με τους τελώνες <u>Β</u></li>
		<li>7,29-30. Ακόμη και οι τελώνες  σε αντίθεση με τους Φαρισαίους και τους 
		Νομοδιδασκάλους βαπτίζονται από τον Ιωάννη <u>Α</u></li>
		<li>7,34. Ο Υιός του Ανθρώπου κατηγορείται για συναναστροφή με τελώνες
		<u>Β</u></li>
		<li>15,1 κ.ε. Οι τελώνες και οι αμαρτωλοί που πλησιάζουν και ακούνε τον 
		Ιησού γίνονται αφορμή για τις παραβολές του χαμένου προβάτου, της 
		χαμένης δραχμής και του ασώτου υιού (ή του Πατέρα που αγαπάει εξίσου τα 
		παιδιά του) <u>Β</u></li>
		<li>18,10-13. Παραβολή Τελώνη και Φαρισαίου <u>Γ</u></li>
		<li>19,1-10. Η συνάντηση του Ιησού με τον αρχιτελώνη Ζακχαίο <u>Β</li>
</ol>
</u><p>Στη συνέχεια θα δοθούν κάποια στοιχεία, απαραίτητα 
για την ορθή κατανόηση των παραπάνω ευαγγελικών εδαφίων. Έτσι, παράλληλα χωρία με 
την στενή έννοια και μόνον σε ότι αφορά τους τελώνες είναι τα εξής :</p>

<p>Η κλήση του Ματθαίου εφόσον δεχόμαστε την ταύτισή του με τον 
Λευί και το τραπέζι που γίνεται κατόπιν. (Ματθ. 9,9-13 = Μαρκ. 2,13-17 =Λουκ. 5,27-32)</p>

<p>Ο Υιός του Ανθρώπου κατηγορείται για συναναστροφή με τελώνες (Ματθ. 11,19 = Λουκ. 7,34)</p>

<p>Αυτοί οι στίχοι (Ματθ. 11,19 =Λουκ.7,34) ανήκουν στην ομάδα
<u>Β</u> των χωρίων που αναφέρονται στους τελώνες. Μπορεί να φαίνεται εδώ η άποψη 
της ιουδαϊκής κοινωνίας γι αυτή την συναναστροφή, στηρίζεται όμως σε πραγματικό 
γεγονός. Δεν είναι ούτε αντίληψη κάποιων ούτε έκφραση που χρησιμοποιούνταν γι αυτή 
την επαγγελματική τάξη.</p>

<p>Το χωρίο Ματθ. 21,31- 32 είναι ουσιαστικά παράλληλο με το Λουκ. 
7,29-30, έχοντας ως βάση το ίδιο λόγιο του Ιησού. Αντικαθίστανται όμως οι αρχιερείς 
και οι πρεσβύτεροι του λαού με τους Φαρισαίους και τους Νομοδιδασκάλους. Ενώ το 
χωρίο Ματθ. 5,43-48 ανήκει στο μέρος της επί του Όρους ομιλίας που αναφέρεται στην 
αγάπη για το συνάνθρωπο. Έχει ως παράλληλό του το εδάφιο Λουκ. 6,27-28  32-36. 
Εδώ όμως οι τελώνες αντικαθίστανται με τους αμαρτωλούς.</p>

<p>Το επάγγελμα του Ματθαίου παρατίθεται μόνο στον κατάλογο του 
στενού κύκλου των μαθητών (Ματθαίος ο τελώνης). Ενώ στο ευαγγέλιο του Λουκά αρκετές 
από τις αναφορές στους τελώνες ανήκουν στο ιδιαίτερο υλικό του ευαγγελιστή.</p>

<p>Σ αυτό το σημείο είναι απαραίτητη αυτή η γενική παρατήρηση: 
παντού λοιπόν, όπου γίνεται λόγος για τους τελώνες, σ όλα τα ευαγγελικά εδάφια, 
-εκτός από εκείνα που απηχούν αντιλήψεις της ιουδαϊκής κοινωνίας- αυτοί χρησιμοποιούνται 
για ν αποτελέσουν το αντίπαλον δέος στους Φαρισαίους και τους νομοδιδασκάλους 
και να δικαιώσουν τις επιλογές του Ιησού και την διδασκαλία του περί φανέρωσης των 
μυστικών της Βασιλείας του Θεού στα νήπια (Ματθ. 11,25= Λουκ.10,21). Αν μάλιστα 
στον όρο νήπια συμπεριληφθούν και τα άτομα, τα οποία η ιουδαϊκή κοινωνία τα αντιλαμβάνονταν 
ως πνευματικά ανώριμα, που, επειδή δεν μπορούσαν να πλησιάσουν το Θεό οδηγούνταν 
σε ασεβή επαγγέλματα μη αποδεκτά (τελώνες, πόρνες κ. α.), τότε φαίνεται η άμεση 
σχέση των νηπίων με αυτούς που ασκούσαν επονείδιστα επαγγέλματα.</p>

<p>Στην πρώτη ομάδα χωρίων που αναφέρθηκαν παραπάνω αποκαλύπτονται 
αντιλήψεις της ιουδαϊκής κοινωνίας της εποχής του Ιησού για τους τελώνες: αυτοί 
λοιπόν αγαπούν μόνο όσους τους αγαπούν και είναι όμοιοι με τους ειδωλολάτρες. Αυτές 
οι απόψεις μάλλον χρησιμοποιούνται από τον Ιησού για να χρωματίσουν το λόγο του 
και να κάνουν πιο κατανοητό το κήρυγμά του από το πλήθος που ασφαλώς θα τις γνώριζε. 
Όλη η δράση του Χριστού δεν επιτρέπει να θεωρηθεί πως Αυτός υιοθετούσε αυτές τις 
εκφράσεις, ’λλωστε είναι γνωστός ο πρωτοποριακός ρόλος που επιφύλασσε για τους τελώνες.</p>

<p>Το πρόβλημα που ξεπηδάει από την ανάγνωση των χωρίων της δεύτερης 
ομάδας είναι η λαχτάρα των τελωνών να πλησιάσουν τον Ιησού, να Τον ακούσουν και 
να καθίσουν να φάνε μαζί Του. Φανερώνει άραγε αυτή τους η συμπεριφορά γνήσιο ενδιαφέρον 
για το λόγο και το έργο του Χριστού ή απλά δείχνει τον πόθο τους να γίνουν αποδεκτοί 
από μία σημαίνουσα θρησκευτική προσωπικότητα και έτσι να καταξιωθούν και να δικαιωθούν 
αν βέβαια μπορούσε να γίνει αυτό στ αλήθεια ή ήταν μόνο μία μύχια ελπίδα τους 
που δεν θα πραγματοποιούνταν ποτέ  από τη θεοκρατική ιουδαϊκή κοινωνία στην οποία 
θρησκεία και κοινωνικός σεβασμός συμβάδιζαν; Για ν απαντηθεί το ερώτημα νομίζουμε 
πως πρέπει να ερευνηθούν τα κίνητρα των τελωνών. Υπάρχουν λοιπόν περιπτώσεις όπως 
ο Ζακχαίος, του οποίου η λαχτάρα για συνάντηση με τον Ιησού τον κάνει να παραβλέψει 
και την ιλαρότητα που θα μπορούσε να προκαλέσει η συμπεριφορά του αλλά και τον πιθανό 
κίνδυνο που δημιουργούσε η ανάμειξή του με το πλήθος, εφ όσον θεωρούνταν άτομο 
που ασκεί αντιδημοφιλές επάγγελμα Εδώ φανερώνεται ένας άνθρωπος με γνήσια αγάπη 
για τον Ιησού και το κήρυγμά του. Το ίδιο συμβαίνει και με το Ματθαίο και μάλιστα 
σε πολύ πιο έντονο βαθμό- ο οποίος για να ακολουθήσει τον Ιησού και να γίνει μαθητής 
του εγκαταλείπει τα πάντα και προσχωρεί στον αποστολικό όμιλο. Πάντως, ενδείξεις 
για άλλα κίνητρα των τελωνών δεν υπάρχουν στα ευαγγέλια. Δεν είναι όμως απίθανο, 
αν ληφθεί υπόψη και η κακή γνώμη που είχε η ιουδαϊκή κοινωνία γι αυτούς, κάποιους 
τελώνες να τους ενδιέφερε και το κύρος που θα αποκτούσαν από τη συντροφιά του Ιησού 
ή ακόμη και να αισθάνονταν δικαιωμένοι για τις επιλογές τους, όταν άκουγαν στο 
κήρυγμα, πως θα εισέλθουν στη Βασιλεία του Θεού πριν από τους Φαρισαίους και τους 
Γραμματείς.</p>

<p>Χαρακτηριστικός είναι ο αρνητικός σχολιασμός που κάνουν οι Φαρισαίοι 
για το κοινό δείπνο του Ιησού με τους τελώνες. Φτάνουν μάλιστα στο σημείο να μη 
μιλήσουν μαζί του αλλά να κάνουν έλεγχο στους μαθητές του, όχι μόνο για τη δική 
τους συμμετοχή αλλά και για τη συμμετοχή του δασκάλου τους σ αυτό το τραπέζι. Γιατί 
το κάνουν αυτό; Είναι γνωστό πως η τροφή εκτός των άλλων καθόριζε τις σχέσεις των 
Ισραηλιτών μεταξύ τους και με το Θεό. Έτσι η τροφή μπορούσε να συμβολίζει ευλογία 
ή κρίση, αποδοχή ή απόρριψη ή αμφιβολία .. <a href="#fn19">(19)</a>. ’ρα, σύμφωνα 
με τις αντιλήψεις αυτές, τρώγοντας μαζί τους ο Ιησούς σημαίνει πως τους αποδέχεται 
και τους θεωρεί ανθρώπους του Θεού. Έτσι όμως, για τη θρησκευτική παράταξη των Φαρισαίων, 
εξισώνεται με τους τελώνες και θεωρείται ένας από αυτούς. Ενώ οι μαθητές κάθονται 
και τρώνε με αυτούς που θεωρούνται αμαρτωλοί ακολουθώντας πιστά τις οδηγίες του 
δασκάλου τους. Δεν φαίνεται να έχουν λοιπόν άμεση ευθύνη, μιας και όφειλαν υπακοή 
σ αυτόν. Ταυτόχρονα με αυτή την κίνηση των Φαρισαίων φανερώνεται η προσπάθειά τους 
να τους τραβήξουν μακριά από τον Ιησού. Ενώ δείχνουν να ελέγχουν, μέσω των μαθητών 
τον Ιησού, φανερώνουν και το δήθεν ενδιαφέρον τους για την αποστολική ομάδα, έχοντας 
βέβαια ως σκοπό να απομακρύνουν τους μαθητές από το Χριστό, παρουσιάζοντας την παρακοή 
Του στις καθιερωμένες αρχές του Ιουδαϊσμού.</p>

<p>Σημαντικό είναι να ερευνηθεί σε ποιο σκαλοπάτι της ιουδαϊκής 
κοινωνικής και θρησκευτικής κλίμακας βρίσκονταν οι τελώνες. Έπαιζαν κάποιο ρόλο 
τα χρήματα που σίγουρα είχαν, στην καταξίωσή τους; Η απάντηση, πιστεύουμε, είναι 
όχι. Γνωρίζουμε πως την εποχή του Ιησού οι κάτοικοι της Παλαιστίνης κατατάσσονταν 
στις εξής επτά κατηγορίες: α) Ιερείς, β) Λευίτες γ) ο λαός των Ισραηλιτών δ) τα 
παράνομα παιδιά των ιερέων, οι προσήλυτοι, οι πρώην ειδωλολάτρες που μεταστράφηκαν 
στον ιουδαϊσμό, οι απελεύθεροι ε) οι ευνούχοι, τα έκθετα βρέφη και όσοι είχαν γεννηθεί 
με παράνομο τρόπο στ) οι εκ γενετής ευνούχοι, οι παραμορφωμένοι σεξουαλικά και 
οι ερμαφρόδιτοι ζ) οι εθνικοί. <a href="#fn20">(20)</a>. Δηλαδή οι ειδωλολάτρες 
βρίσκονταν στην τελευταία θέση και με το λόγιο του Ιησού ώσπερ ο εθνικός και ο 
τελώνης (Ματθ.18,17), που απηχούσε την αντίληψη των Ιουδαίων, φαίνεται πως εδώ 
ανήκαν και οι τελώνες: Θεωρούνταν δηλαδή άνθρωποι χωρίς καμία κοινωνική ή θρησκευτική 
υπόληψη, παρόλη την προφανή οικονομική τους επιφάνεια ή τη λαχτάρα που εκδηλώνουν 
για θρησκευτικά ζητήματα. Το επάγγελμά τους λοιπόν είναι τόσο καθοριστικό που παραμερίζει 
όλα τα υπόλοιπα και δημιουργεί την περιφρόνηση των θρησκευτικών παρατάξεων και του 
λαού.</p>

<h2>Τελώνες και Am- Haarez <a href="#fn21">(21)</a> </h2>

<p>Στο γνωστό γεύμα που παρατίθεται στο σπίτι του Λευί, μετά την 
κλήση του, παρακάθησαν μαζί με τον Ιησού και τους μαθητές του στο τραπέζι πολλοί 
τελώνες και αμαρτωλοί. Σίγουρα γεννιέται το ερώτημα τι εννοείται με τον όρο αμαρτωλοί. 
Είναι άραγε ένας τεχνικός όρος που αναφέρεται σε άτομα ύποπτης ηθικής ή αφορά μία 
ειδική κοινωνική ομάδα; Προφανώς συμβαίνει το δεύτερο γιατί δεν μπορεί, μετά τη 
συγκεκριμένη αναφορά στους τελώνες να ακολουθεί κάποια αφηρημένη και γενική μνεία 
σε αμαρτωλούς. Το πιθανότερο είναι να πρόκειται για τους am- haarez, δηλαδή τους 
ανάμεικτους πληθυσμούς από Σαμαρείτες, Αραμαίους, Φιλισταίους, Μεσοποτάμιους που 
κατοικούσαν κυρίως στη Γαλιλαία, αδιαφορούσαν για την τήρηση των διατάξεων του νόμου 
και θεωρούνταν προσκολλημένοι σε δεισιδαιμονίες και προλήψεις. <a href="#fn22">(22)</a>.
</p>

<p>Επειδή δεν γνώριζαν το νόμο θεωρούνταν καταραμένοι και στο πρόσωπο 
τους συγκέντρωναν την περιφρόνηση των προνομιούχων θρησκευτικών ομάδων της Παλαιστίνης. 
Ειδικά για τους Φαρισαίους ήταν ο όχλος που δεν είχε καμμία σχέση με τις θρησκευτικές 
παραδόσεις (¨ο όχλος ούτος ο μη γινώσκων τον νόμον Ιωάν. 7,49), και ο ραββίνος 
Χιλλέλ έλεγε γι αυτούς. Δεν έχουν συνείδηση και είναι κάτι λιγότερο από άνθρωποι, 
ενώ ο ραβίνος Ελεάζαρ κήρυττε. Επιτρέπεται να διαμελίζουν έναν αμ- χάαρεζ την μέρα 
του Σαββάτου, ακόμη και κατά την γιορτή του εξιλασμού.<a href="#fn23">(23)</a>.</p>

<p>Γίνεται φανερή λοιπόν η δεινή θρησκευτική τους θέση που συμβάδιζε 
και με την κοινωνική τους κατάσταση: ποτέ δε θα γίνονταν αποδεκτοί και η περιθωριοποίησή 
τους ήταν δεδομένη, Εφόσον θεωρούνταν πως δεν τηρούν τις εντολές του Νόμου ήταν 
και εθνικά και κοινωνικά απόβλητοι. Δεν είναι άλλωστε τυχαία η περιφρόνηση των Ιουδαίων 
για την Γαλιλαία, τον κατεξοχήν τόπο των am- haarez. Θεωρούνταν χώρα ειδωλολατρών, 
γη εθνών <a href="#fn24">(24)</a> που οι κάτοικοί της μισούσαν το νόμο.</p>

<p>Όμως αυτή η θρησκευτική και κοινωνική μειονεκτική θέση των am- 
haarez δε φαίνεται να συμβαδίζει υποχρεωτικά και με την οικονομική τους κατάσταση. 
Είναι γνωστό πως ένα μέρος τους ήταν πλούσιοι Χαναναίοι και ισραηλίτες γαιοκτήμονες
<a href="#fn25">(25)</a>. Δεν φαίνεται όμως ο πλούτος τους να τους βοηθούσε στην 
κοινωνική τους εξέλιξη. Μεγαλύτερη βαρύτητα είχε  χαρακτηριστικό άλλωστε της θεοκρατικής 
ιουδαϊκής κοινωνίας του 1<sup>ου</sup> αι. μ. Χ. - η προέλευσή τους.</p>

<p>Σίγουρα οι τελώνες θα προέρχονταν από τους am- haarez. Δεν είναι 
δυνατό άτομα από άλλη κοινωνική ομάδα να δέχονταν να αναλάβουν τέτοιο επονείδιστο 
έργο που θα τους έφερνε σε σύγκρουση με τον υπόλοιπο ιουδαϊκό πληθυσμό και θα δημιουργούσε 
τέτοιον εθνικό και κοινωνικό αποκλεισμό εναντίον τους, ενώ θα τους εξίσωνε με τους 
εθνικούς και τις πόρνες. Προς αυτή την άποψη συνηγορεί και η ιδιαίτερη συμπάθεια 
που έδειχναν στον Κύριο και τη διδασκαλία του οι τελώνες. Είναι γνωστό πως μόνο 
Αυτός απ όλους τους διδασκάλους αποδέχονταν και τους am- haarez και τους εισπράκτορες 
των τελών. <a href="#fn26">(26)</a>.</p>

<p>Επομένως η προέλευση των τελωνών από τους am- haarez αποτελούσε 
έναν ακόμη παράγοντα που οδηγούσε τους Φαρισαίους, τους Γραμματείς και όλη την ιουδαϊκή 
κοινωνία να καταφέρεται εναντίον τους και να μην επιθυμεί την καταξίωσή τους.</p>

<h2>Η αιτία του θρησκευτικού και κοινωνικού αποκλεισμού των τελωνών</h2>

<p>Οι τελώνες λοιπόν τοποθετούνταν στην ίδια θρησκευτική και κοινωνική 
θέση με τους αμαρτωλούς, τους εθνικούς και τις πόρνες. Αιτία γι αυτό, όπως ειπώθηκε 
παραπάνω, δεν ήταν οι πράξεις τους αλλά κυρίως η άσκηση του συγκεκριμένου επαγγέλματος.</p>

<p>Από τις διηγήσεις των Ευαγγελίων όμως δεν φαίνεται να ήταν περισσότερο 
ή λιγότερο θεοσεβούμενοι από άλλα μέλη της ιουδαϊκής κοινωνίας. Αντίθετα σε πολλές 
από τις διηγήσεις που τους αφορούν, φαίνεται ο πόθος τους να γίνουν και αυτοί αποδεκτοί 
από τη θεοκρατική κοινωνία που ζούσαν. Έτσι, θέλουν να προσεύχονται στο Ναό (όπως 
συμπεραίνεται από την παραβολή του Τελώνη και του Φαρισαίου) και επισκέπτονται θρησκευτικές 
προσωπικότητες με ευρύτερη αποδοχή σαν τον Ιωάννη το Βαπτιστή. Επίσης πουθενά δεν 
φαίνεται ότι δεν τηρούσαν τις βασικές διατάξεις του νόμου, εκτός βέβαια από το κοινό 
φαγητό με τους θεωρούμενους αμαρτωλούς, κάτι για το οποίο όμως φαίνεται πως αναγκάζονταν 
από τις συνθήκες και την κοινωνική τους καταγωγή. Ταυτόχρονα δεν αποδεικνύεται πως 
δεν τηρούσαν την αργία του Σαββάτου συναλλασσόμενοι με εθνικούς εμπόρους. ’ρα, είναι 
περίεργο να θεωρούνται αμαρτωλοί από μία κοινωνία, η οποία κατεξοχήν στηριζόταν 
σε μία θρησκεία τήρησης τυπικού και τελετουργικών διατάξεων, μόνο και μόνο γιατί 
εισέπρατταν το φόρο με σκληρό τρόπο, από τη στιγμή που η αγωνία τους για θρησκευτική 
ένταξη, τους οδηγούσε σε πράξεις ευλάβειας.</p>

<p>Σε προηγούμενο κεφάλαιο τονίστηκε πως η ιουδαϊκή κοινωνία φανέρωνε 
το θρησκευτικό της αποτροπιασμό για τους τελώνες, εξαιτίας του φόρου, εφόσον αυτή, 
ήταν αδύνατο να σταματούσε να τον πληρώνει χωρίς οδυνηρές συνέπειες. Επομένως εδώ 
πρέπει να αναζητηθεί η αιτία της άσχημης θρησκευτικής και κοινωνικής θέσης των τελωνών: 
Η λύση του προβλήματος έχει να κάνει με τα οφειλόμενα που εισέπρατταν. Αυτοί τα 
έπαιρναν όχι για το Ναό δηλαδή για το Θεό- όπως έκαναν οι τα δίδραχμα λαμβάνοντες 
αλλά ενεργούσαν στο όνομα των κατακτητών και των ανθρώπων τους στην Παλαιστίνη, 
εισπράττοντας τους φόρους αντ αυτών. <b>Δηλαδή οι τελώνες θεωρούνταν βλάσφημοι 
που δεν είχαν ούτε εθνική ούτε και θρησκευτική συνείδηση, αφού συνεργάζονταν με 
τον κατακτητή και τους ηγεμονίσκους της Παλαιστίνης σ΄ένα τόσο λεπτό ζήτημα που 
έθιγε τις ευαισθησίες των συμπατριωτών τους.</p>

<p>’ρα οι κατηγορίες που τους αποδίδονταν και τους είχαν οδηγήσει 
στο τελευταίο σκαλί της θρησκευτικής και κοινωνικής κλίμακας, ήταν η βλασφημία 
εναντίον του Θεού και η συνεργασία με τον κατακτητή. Έτσι, θα θεωρούνταν εκτός των 
άλλων, από τους Ιουδαίους, πως δεν αποδέχονταν τον Θεό ως κυρίαρχο της άγιας γης 
αλλά τους ρωμαίους, μιας και αυτή η αντίληψη είχε συνδεθεί με την εισφορά του φόρου. 
Κατανοείται λοιπόν η απέχθεια που ένοιωθαν γι αυτούς οι Γραμματείς και οι Φαρισαίοι: 
Αφού τα μέλη των θρησκευτικοκοινωνικών παρατάξεων ήταν τηρητές των παραδόσεων και 
ήθελαν μέσω αυτών να διατηρήσουν την εθνική τους ταυτότητα,</b><a href="#fn27">(27)</a><b>,
<u>πως θα μπορούσαν να κάνουν αποδεκτούς τους τελώνες, οι οποίοι με την εργασία 
τους, φαίνονταν ν αναγνωρίζουν ως κυρίαρχους της Παλαιστίνης τους ρωμαίους και 
όχι το Θεό, όπως δίδασκε ο μωσαϊκός νόμος;</u></b> Είναι λοιπόν απόλυτα φυσικό να 
τους εξισώνουν με τους εθνικούς άποψη που είχε περάσει και στο λαό- μιας και θεωρούνταν, 
πως, αφού εισέπρατταν φόρους, όχι για το Θεό αλλά για τους κατακτητές, υπέσκαπταν 
την προσπάθεια για τήρηση των πατρώων αρχών, που εκτός των άλλων θα οδηγούσαν στην 
αναγέννηση του ιουδαϊκού έθνους, μετά την απαλλαγή από τους κατακτητές, σύμφωνα 
με τις αποκαλυπτικές αντιλήψεις. Αυτά οδηγούσαν, εκτός των άλλων και να μη γίνονται 
δεκτές οι εκδηλώσεις ευσέβειας των τελωνών.</p>

<p>Βεβαίως και στους υπόλοιπους κατακτημένους λαούς δεν ήταν δημοφιλείς 
οι συλλέκτες των φόρων, ούτε προκαλεί εντύπωση ο βίαιος τρόπος συλλογής των οφειλομένων. 
Πουθενά όμως δεν εντοπίζεται θρησκευτικός αποκλεισμός τους και κοινωνική απαξίωση 
στο βαθμό που αυτά συνέβαιναν στον ιουδαϊσμό. Φαίνονται λοιπόν ξεκάθαρα οι επιπτώσεις 
της θρησκευτικής σημασίας που είχε προσλάβει ο φόρος στην ιουδαϊκή κοινωνία.</p>

<p>Αλλά και η άμεση σχέση των τελωνών με τους am-haarez ήταν βασική 
αιτία για τη δημιουργία του αρνητικού κλίματος που επικρατούσε σε βάρος των εισπρακτόρων 
των έμμεσων φόρων. Και μόνο γι αυτό ήταν αδύνατο να γίνουν αποδεκτοί από τις θρησκευτικές 
παρατάξεις. Και η προσπάθειά τους όμως για θρησκευτική και κοινωνική καταξίωση, 
που θα τους έκανε να ξεφύγουν από το επίπεδο των ανθρώπων της γης (am-haarez), αποκλείεται 
να γίνονταν δεκτή, και έτσι υπήρχε κάθε λόγος να συντηρείται η δυσμενής θέση που 
τους απέκλειε από τα ανώτερα πνευματικά σκαλοπάτια της ιουδαϊκής κοινωνίας.</p>

<h2>Συμπεράσματα</h2>

<p>Η θρησκευτικά δεινή θέση των Τελωνών μέσα στο θεοκρατικό περιβάλλον 
της Παλαιστίνης του 1<sup>ου</sup> αι. μ. Χ. δεν μπορεί να οφειλόταν ούτε στον τρόπο 
είσπραξης των φόρων με βίαιο τρόπο ούτε στο συγχρωτισμό τους με τους Ρωμαίους. Τα 
παραπάνω ήταν μία πρακτική που τελικά δεν αφορούσε μόνο αυτούς. Η αρνητική λοιπόν 
εικόνα που είχε σχηματίσει γι αυτούς η ιουδαϊκή κοινωνία του 1<sup>ου</sup> αιώνα 
μ. Χ. ήταν αποτέλεσμα της αντίληψης, ότι αυτοί, εξ αιτίας της εργασίας τους, αναγνώριζαν 
ως κυρίαρχους της Αγίας Γης τους Ρωμαίους και όχι το Θεό. Μάλιστα αυτό τεκμηριωνόταν 
από τη θέση ότι η καταβολή του φόρου σε κάποιον, σήμαινε και αυτόματη αναγνώρισή 
του ως κυριάρχου, που είχε όμως και την αποδοχή των φορολογουμένων. Οι κάτοικοι 
της Παλαιστίνης μπορεί να έδιναν αυτά που ζητούσαν οι κατακτητές και τα ντόπια όργανά 
τους, οι Ηρώδες Αυτό όμως ήταν, όπως είναι φυσικό, πράξη εξαναγκασμού κάτι που μαρτυρούν 
οι εξεγέρσεις, που γίνονται με αφορμή τη φορολογία.</p>

<p>Παράλληλα ήταν αδύνατο, ένας ευσεβής Ιουδαίος, ενταγμένος στο 
σύστημα της ιουδαϊκής θεοκρατίας, να δεχόταν να γίνει τελώνης. Έτσι, είναι φυσικό 
αυτοί να προερχόταν από τους am- haarez. που δε φαίνεται να είχαν ούτε τις αντιλήψεις 
ούτε τους ενδοιασμούς των θρησκευτικοκοινωνικών ομάδων της Παλαιστίνης. ’λλωστε, εφόσον ανήκαν στο θρησκευτικό περιθώριο του Ιουδαϊσμού, μπορούσαν εύκολα να υποδυθούν 
ρόλους αδιανόητους για έναν ευσεβή.</p>

<p>Πάντως, τουλάχιστο από τις διηγήσεις των Ευαγγελίων, συνεχής 
φαίνεται να είναι η προσπάθειά των Τελωνών για αναγνώριση (και συνεπώς κοινωνική 
καταξίωση) από μία θρησκευτική προσωπικότητα. Επιζητούν λοιπόν τη συναναστροφή με 
χαρισματικές μορφές, συχνάζουν στο Ναό κάνουν αγαθοεργίες. Τα παραπάνω όμως δεν 
επιτυγχάνουν μία γενική αναστροφή του αρνητικού κλίματος που έχει δημιουργηθεί εναντίον 
τους ούτε βοηθούν στην αποδοχή τους, τουλάχιστο με τον τρόπο που αυτοί θα επιθυμούσαν.</p>

<hr><p>ΣΗΜΕΙΩΣΕΙΣ</p>

<p><a name="fn1"></a>1. Βλ. Στέργιου Ν Σάκκου: <i>Οι Τελώναι. Συμβολή εις την ιστορίαν 
των χρόνων της Καινής Διαθήκης</i>, Θεσσαλονίκη 1968, ιδίως το κεφ. Δ' «Το ήθος 
των τελωνών» σελ. 115-116 και σελ. 161 όπου σημειώνεται: ο λαός, όστις εμίσει 
τους τελώνας μόνον διά λόγους ουσιαστικούς (αδικία, βιαιοπραγία, αρπαγή, καταπίεσις). 
Στο ίδιο έργο αναφέρονται και οι εξής ακόμη αιτίες για την απέχθεια εναντίον των 
τελωνών : Αλλ οι εγκρατείς του νόμου και τηρηταί των εντολών των πρεσβυτέρων νομοδιδάσκαλοι 
και φαρισαίοι είχον και άλλους λόγους να απεχθάνονται αυτούς. α) Εγνώριζον ότι ο 
μωσαϊκός νόμος δεν προέβλεπε φόρους κρατικούς οίοι ήσαν οι εις τους Ρωμαίους αποδιδόμενοι. 
Εμφορούμενοι υπό στρεβλού θεοκρατικού φρονήματος επεζήτουν μόνον τα προνόμια της 
θεοκρατίας, χωρίς να ενδιαφέρονται διά τας υποχρεώσεις. Είνε πλέον ή βέβαιον ότι 
δεν εθεώρουν εαυτούς ως αιτίους της εις Ρωμαίους και τους Ηρώδας δουλείας..β) Οι 
τελώναι ήσαν όργανα των τετραρχών και των Ρωμαίων, έστιν ότε δε και θέσει Ρωμαίοι 
πολίται γ) Διά τον συγχρωτισμόν και την αναστροφήν των μετά των προϊσταμένων ρωμαϊκών 
αρχών εθεωρούντο ως μεμολυσμένοι και σχεδόν εθνικοί. (σελ. 161).</p>

<p>Στο γλωσσάριο της νεοελληνικής δημοτικής μετάφρασης της Καινής Διαθήκης (Η Καινή 
Διαθήκη. Το πρωτότυπο κείμενο με νεοελληνική δημοτική μετάφραση, Αθήνα 1985) των 
καθηγητών Σ. Αγουρίδη, Π. Βασιλειάδη, Γ. Γαλάνη, Γ. Γαλίτη, Ι. Καραβιδόπουλου και 
Β. Στογιάννου () σημειώνεται για τους τελώνες: Τελώνης, Ο επιφορτισμένος με την 
είσπραξη των φόρων. Στα χρόνια του Χριστού οι φόροι ήταν επαχθείς και οι τελώνες 
συνήθως ήταν άδικοι και άρπαγες, ώστε όχι μόνο ανταποκρίνονταν στις απαιτήσεις των 
άπληστων ρωμαϊκών αρχών αλλά και οι ίδιοι ικανοποιούνταν. Για το λόγο αυτό, στην 
κοινωνία της εποχής θεωρούνταν μισητοί και τοποθετούνταν στο ίδιο επίπεδο με τους 
αμαρτωλούς και τις πόρνες (σελ. 526). Τα ίδια ακριβώς γράφονται και στη νεότερη 
μετάφραση της Καινής Διαθήκης των καθηγητών Π. Βασιλειάδη, Γ. Γαλάνη, Γ. Γαλίτη, 
Ι. Καραβιδόπουλου, Αθήνα 1989.</p>

<p>Αλλά και ο Ντ. Ροπς (<i>Η καθημερινή ζωή στην Παλαιστίνη στους χρόνους του Ιησού</i>,μετ. 
Έλλης Αγγέλου, Αθήνα 1988) τονίζει πως οι φόροι εισπράττονταν άσχημα από τους τελώνες, 
που πλούτιζαν σε βάρος των φορολογούμενων (σελ. 178)</p>

<p>Τέλος ο Ε,Π, Σάντερς στο έργο του <i>Το ιστορικό πρόσωπο του Ιησού</i> μετ. 
Γ. Βλάχος, Αθήνα 1998, σημειώνει: Ωστόσο είναι αρκετό να πούμε πως οι φοροεισπράκτορες 
ήταν ύποπτοι για υπερβολικές χρεώσεις και επομένως για συστηματική εκμετάλλευση 
του πληθυσμού, Ζούσαν λοιπόν σαν να μην υπήρχε Θεός ή σαν να μην μπορούσε να τους 
εκδικηθεί, με άλλα λόγια ήταν 'άνομοι'. (σελ. 374).</p>

<p><a name="fn2"></a>2. Για τις ιουδαϊκές θρησκευτικές και πολιτικές παρατάξεις 
βλ. Σ. Αγουρίδη: <i>Ιστορία των χρόνων της Καινής Διαθήκης</i>, Θεσσαλονίκη 1980, 
σελ,326 359 και Γ. Γαλίτη: <i>Ιστορία εποχής της Καινής Διαθήκης</i>, Θεσσαλονίκη 
19914, σελ. 107-122</p>

<p><a name="fn3"></a>3. Βλ. Π. Ν. Τρεμπέλα(): <i>Υπόμνημα εις το κατά Ματθαίον 
Ευαγγέλιον</i>, Αθήναι 19894,σελ. 1704</p>

<p><a name="fn4"></a>4. Βλ. G. B. Caird: Saint Luke, Middlesex, England, 19652, 
σελ.95-96</p>

<p><a name="fn5"></a>5. Βλ. Ματθ. 9,9-13 =Μαρκ. 2,13-17=Λουκ. 5,27-32. Ματθ. 
11,19. Λουκ, 7,34.</p>

<p><a name="fn6"></a>6. Κατάλογο των επονείδιστων επαγγελμάτων βλ. Στ. Σάκκος, οπ. 
παρ. σελ. 136-141, όπου και σχετική βιβλιογραφία.</p>

<p><a name="fn7"></a>7. Βλ. Ντ. Ροπς, τα κεφάλαια: <i>Οι κληρονόμοι του Ηρώδη κι 
οι επίτροποι</i> και <i>Κατακτητές και κατακτημένοι</i> σελ. 78-93.</p>

<p><a name="fn8"></a>8. Ως δε τούτους είργεν της βίας Φλώρος, αμηχανούντες οι δυνατοί 
των Ιουδαίων, συν οις Ιωάννης ο τελώνης, πείθουσι τον Φλώρον αργυρίου ταλάντοις 
οκτώ διακωλύσαι το έργον Ιώσηπου <i>Περί του Ιουδαϊκού πολέμου</i> ΙΙ 287.</p>

<p><a name="fn9"></a>9. Πολλαπλά χρήσιμη για την συγγραφή αυτού του κεφαλαίου ήταν 
η μελέτη των Peter Garnsey και Richard Saller: <i>Η ρωμαϊκή αυτοκρατορία, Οικονομία, 
κοινωνία και πολιτισμός</i>, μετ. Β. Ι. Αναστασιάδης, Ηράκλειο 1995.</p>

<p><a name="fn10"></a>10. όπ. παρ. σελ. 274</p>

<p><a name="fn11"></a>11. Για το φόρο σε χρήμα, όπ. π. αρ. σελ. 67 κ.ε.</p>

<p><a name="fn12"></a>12. οι πόλεις καλούνταν επιπρόσθετα να ανταποκριθούν σε 
απαιτήσεις παροχής ζώων για μεταφορές, φιλοξενίας σε διερχόμενους αξιωματούχους 
ή καταλυμάτων και εφοδίων στους στρατιώτες, όπ. παρ. σελ. 42 και σελ.66 και 111.</p>

<p><a name="fn13"></a>13. Είναι γνωστό πως οι κατακτημένες περιοχές είχαν υποχρέωση 
να παρέχουν τροφή και εξοπλισμό, φόρο υποτέλειας και συνεισφορές. Όπ. παρ. σελ. 
128-129.</p>

<p><a name="fn14"></a>14. Τα στρατεύματα,.που σταθμεύαν στην Παλαιστίνη ήταν λιγοστά. 
Οι λεγεώνες, που απαρτίζονταν από ρωμαίους, γαλάτες και, ιδιαίτερα από ισπανούς 
πολίτες, βρίσκονταν στη Συρία, σε κάποια απόσταση... Ντ. Ροπς, όπ. παρ. σελ. 88.</p>

<p><a name="fn14a"></a>14α. Για την Γαλιλαία στην εποχή του Ιησού βλ. Νικολάου Παύλου:
<i>Η Γαλιλαία στους χρόνους του Χριστού (Συμβολή στην ιστορική γεωγραφία της βιβλικής 
Παλαιστίνης)</i>, στο περιοδικό ΚΟΙΝΩΝΙΑ, τ. 4/1998, σελ. 366-371. Επίσης του ιδίου:
<i>Το πολιτικό πλαίσιο της δράσης του Ιησού (Η Ιουδαία και η Γαλιλαία τον 1<sup>ο</sup> 
αι. μ. Χ.)</i>, στην ιστοσελίδα
<a href="http:/users.otenet.gr/~aper/articles/judea.htm">http:/users.otenet.gr/~aper/articles/judea.htm</a></p>

<p><a name="fn15"></a>15. Βλ. Στ, Σάκκου σελ. 38. Πάντως μετά τους πρώϊμους αυτοκρατορικούς 
χρόνους φαίνεται να εγκαταλείπεται το σύστημα της συγκέντρωσης φόρων από τις ιδιωτικές 
εταιρείες. Βλ. Garnsey, όπ. παρ. σελ. 26.</p>

<p><a name="fn16"></a>16. Για τα τέλη και τους φόρους στο αρχαίο Ισραήλ, βλ. Σάκκος, 
όπ. παρ. το κεφάλαιο Η τελωνία εν τω Ισραήλ, σελ. 82-114.</p>

<p><a name="fn17"></a>17. Ματθ. 22,15-22=Μαρκ.12,13-17=Λουκ. 20,20-26</p>

<p><a name="fn18"></a>18. Εξοδ. 20,17 ¨Ιωβ 31,1.</p>

<p><a name="fn19"></a>19. Βλ. Δημ. Πασσάκου: <i>Μετά των εθνών συνίσθιεν (Γαλ. 
2,12). Ο συμβολισμός της τροφής στην ιουδαϊκή και στην πρωτοχριστιανική παράδοση. 
Η συνδρομή της πολιτιστικής ανθρωπολογίας</i>, στο συλλογικό έργο: Η προς Γαλάτας 
επιστολή του Απ. Παύλου, Θεσσαλονίκη 1997, σελ. 292.</p>

<p><a name="fn20"></a>20. Όπ. παρ.</p>

<p><a name="fn21"></a>21. Για τους am- haarez, κυρίως στην Παλαιά Διαθήκη βλ. Ιωάννη 
Μούρτζιου: <i>Ο λαός της γης και η πολιτικο-θρησκευτική κατάσταση στο βασίλειο του 
Ιούδα</i>, στο Γρηγόριος Παλαμάς 762(1996), σελ. 293 - 308</p>

<p><a name="fn22"></a>22. Βλ. Ντ. Ροπς, όπ. παρ. σελ.178. Πρβλ. και Χρ. Βούλγαρη: 
<i>Εσκυλμένοι και ερριμμένοι</i> <i>Παρακμή και κατάπτωσις του Ιουδαϊσμού κατά 
τους χρόνους της Καινής Διαθήκης</i>. Εν Επιστημονική Επετηρίς της Θεολ. Σχολής 
του Πανεπιστημίου Αθηνών (ΕΕΘΣΠΑ), τόμος ΚΔ, εν Αθήναις 1979-80, σελ. 533-534.</p>

<p><a name="fn23"></a>23. Βλ. Ροπς, όπ. παρ.</p>

<p><a name="fn24"></a>24. Ματθ. 4,15-16.</p>

<p><a name="fn25"></a>25. Ροπς, όπ. παρ.</p>

<p><a name="fn26"></a>26. Σύμφωνα με την άποψη του ραβίνου Ignatz Ziegler που παραθέτει 
ο καθηγητής Μάρκος Σιώτης ο Ιησούς Χριστός προκάλεσε το μίσος των πολιτικών αρχόντων 
του Ισραήλ ένεκα της εκπεφρασμένης συμπάθειάς Του προς τους Am-Haarez. Στο Μ.Α. 
Σιώτου: <i>Ο πολιτικός χαρακτήρ των αντιπάλων του Απ. Παύλου</i> (μαζί με την μελέτη 
του ιδίου καθηγητή: Προλεγόμενα εις την ερμηνείαν της προς Γαλάτας επιστολής) Αθήναι 
1972, σελ. 109.</p>

<p><a name="fn27"></a>27. Όπως τονίζει ο Σ. Αγουρίδης : (οι Φαρισαίοι) χρησιμοποιούσαν 
τη θρησκεία και το Θεό σαν μέσο επιβιώσεως και διασώσεως του έθνους όπ. παρ. σελ. 
332.</p>

<hr>

</body>

</html>
