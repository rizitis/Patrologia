<html>

<head>
<title>Κοντάκια Χριστουγέννων</title>
<meta http-equiv="Content-Language" content="el">
<meta http-equiv="Content-Type" content="text/html; charset=utf-8">
<link rel="stylesheet" type="text/css" href="../../styles.css">
<style>
<!--
h2      { text-align: center }
-->
</style>
</head>

<body>

<h1>ΚΟΝΤΑΚΙΑ ΧΡΙΣΤΟΥΓΕΝΝΩΝ</h1>

<hr width="50%">

<h1>ΠΡΟΕΟΡΤΙΟΝ</h1>

<h2>Ἦχος γ´. Ἡ Παρθένος σήμερον.</h2>

<div align="center">
	<table border="0" cellpadding="8" cellspacing="1" id="table7">
		<tr>
			<td>
			Ἡ Παρθένος σήμερον, τὸν προαιώνιον Λόγον, <br>
			ἐν Σπηλαίῳ ἔρχεται, ἀποτεκεῖν ἀποῤῥήτως. <br>
			Χόρευε ἡ οἰκουμένη ἀκουτισθεῖσα, <br>
			δόξασον μετὰ Ἀγγέλων καὶ τῶν Ποιμένων, <br>
			βουληθέντα ἐποφθῆναι, <br>
			παιδίον νέον, τὸν πρὸ αἰώνων Θεόν.</td>
			<td>
			Ἡ Παρθένος (Μαρία) σήμερα τὸν Λόγο <br>
			ποὺ πρὶν ἀπὸ τοὺς αἰῶνες ἦταν καὶ εἶναι <br>
			μὲς στὸ σπήλαιο ἔρχεται γιὰ νὰ (Τὸν) γεννήσει μυστικά. <br>
			Ἡ Οἰκουμένη ἄκουσε (τὸ νέο) καὶ χόρευε, <br>
			δόξασε μαζὶ μὲ τοὺς Ἀγγέλους καὶ τοὺς Βοσκούς, <br>
			τὸν πρὶν ἀπὸ τοὺς αἰῶνες (ζῶντα), Θεὸ <br>
			ἐπειδὴ θέλησε νὰ μᾶς φανερωθεῖ σὰν Νέο Παιδί.</td>
		</tr>
	</table>
</div>

<h1>ΕΟΡΤΙΟΝ</h1>

<h2>Ἦχος γ´. Αὐτόμελον. Ποίημα Ῥωμανοῦ τοῦ Μελῳδοῦ.</h2>

<div align="center">
	<table border="0" cellpadding="8" cellspacing="1" id="table8">
		<tr>
			<td>
			Ἡ Παρθένος σήμερον, τὸν ὑπερούσιον τίκτει, <br>
			καὶ ἡ γῆ τὸ Σπήλαιον, τῷ ἀπροσίτῳ προσάγει. <br>
			Ἄγγελοι μετὰ Ποιμένων δοξολογοῦσι. <br>
			Μάγοι δὲ μετὰ ἀστέρος ὁδοιποροῦσι. <br>
			Δι᾿ ἡμᾶς γὰρ ἐγεννήθη, Παιδίον νέον, <br>
			ὁ πρὸ αἰώνων Θεός.</td>
			<td>
			Ἡ Παρθένος (Μαρία) σήμερα τὸν Ὑπερούσιο (Θεό) τίκτει <br>
			καὶ ἡ γῆ τὸ σπήλαιο πηγαίνει καὶ προσφέρει στὸν Ἀπρόσιτο. <br>
			Οἱ Ἄγγελοι μαζὶ μὲ τοὺς Βοσκοὺς δοξολογοῦν <br>
			καὶ οἱ Μάγοι μαζὶ μὲ τὸ ἄστρο ὁδοιποροῦν, <br>
			ἐπειδὴ γιὰ ἐμᾶς ἐγεννήθη (σὰν) Παιδὶ Νέο <br>
			ὁ Θεὸς ποὺ πρὶν ἀπὸ τοὺς αἰῶνες ἦταν καὶ εἶναι.</td>
		</tr>
	</table>
</div>

<hr>

<table id="table6" border="0" cellpadding="8" cellspacing="1">
	<tr>
		<td valign="top" width="50%">
		<h2>Μηνὶ δεκεμβρίῳ κε´, κοντάκιον τῆς Χριστοῦ γεννήσεως, <br>
		ἦχος γ´, φέρον ἀκροστιχίδα· <br>
		<span style="letter-spacing: 2pt;">τοῦ ταπεινοῦ Ῥωμανοῦ ὕμνος</span></h2>

		<h2>Προοίμιον</h2>

		<p>Ἡ παρθένος σήμερον * τὸν ὑπερούσιον τίκτει, <br>
		καὶ ἡ γῆ τὸ σπήλαιον * τῷ ἀπροσίτῳ προσάγει· <br>
		ἄγγελοι μετὰ ποιμένων * δοξολογοῦσι, <br>
		μάγοι δὲ μετὰ ἀστέρος * ὁδοιποροῦσι· <br>
		δι᾿ ἡμᾶς γὰρ * ἐγεννήθη <br>
		παιδίον νέον, * ὁ πρὸ αἰώνων Θεός.</p>

		<h2>Οἶκοι</h2>

		<p>Τὴν Ἐδὲμ Βηθλεὲμ * ἤνοιξε, δεῦτε ἴδωμεν· <br>
		τὴν τρυφὴν ἐν κρυφῇ * ηὕραμεν, δεῦτε λάβωμεν <br>
		τὰ τοῦ παραδείσου * ἐντὸς τοῦ σπηλαίου· <br>
		ἐκεῖ ἐφάνη * ῥίζα ἀπότιστος * βλαστάνουσα ἄφεσιν, <br>
		ἐκεῖ ηὑρέθη * φρέαρ ἀνόρυκτον, <br>
		οὗ πιεῖν Δαυὶδ * πρὶν ἐπεθύμησεν· <br>
		ἐκεῖ παρθένος * τεκοῦσα βρέφος <br>
		τὴν δίψαν ἔπαυσεν εὐθὺς * τὴν τοῦ Ἀδὰμ καὶ τοῦ Δαυίδ· <br>
		διὰ τοῦτο πρὸς τοῦτο * ἐπειχθῶμεν ποῦ ἐτέχθη <br>
		παιδίον νέον, * ὁ πρὸ αἰώνων Θεός.</p>

		<p>Ὁ πατὴρ τῆς μητρὸς * γνώμῃ υἱὸς ἐγένετο, <br>
		ὁ σωτὴρ τῶν βρεφῶν * βρέφος ἐν φάτνῃ ἔκειτο· <br>
		ὃν κατανοοῦσα * φησὶν ἡ τεκοῦσα· <br>
		«Εἰπέ μοι, τέκνον, * πῶς ἐνεσπάρης μοι * ἢ πῶς ἐνεφύης μοι· <br>
		ὁρῶ σε, σπλάγχνον, * καὶ καταπλήττομαι, <br>
		ὅτι γαλουχῶ * καὶ οὐ νενύμφευμαι· <br>
		καὶ σὲ μὲν βλέπω * μετὰ σπαργάνων, <br>
		τὴν παρθενίαν δὲ ἀκμὴν * ἐσφραγισμένην θεωρῶ· <br>
		σὺ γὰρ ταύτην φυλάξας * ἐγεννήθης εὐδοκήσας <br>
		παιδίον νέον, * ὁ πρὸ αἰώνων Θεός.</p>

		<p>Ὑψηλὲ βασιλεῦ, * τί σοι καὶ τοῖς πτωχεύσασι; <br>
		Ποιητὰ οὐρανοῦ, * τί πρὸς γηΐνους ἤλυθας; <br>
		Σπηλαίου ἠράσθης * ἢ φάτνῃ ἐτέρφθης; <br>
		Ἰδοὺ οὐκ ἔστι * τόπος τῇ δούλῃ σου * ἐν τῷ καταλύματι· <br>
		οὐ λέγω τόπον, * ἀλλ᾿ οὐδὲ σπήλαιον, <br>
		ὅτι καὶ αὐτὸ * τοῦτο ἀλλότριον· <br>
		καὶ τῇ μὲν Σάῤῥᾳ * τεκούσῃ βρέφος <br>
		ἐδόθη κλῆρος γῆς πολλῆς, * ἐμοὶ δὲ οὐδὲ φωλεός· <br>
		ἐχρησάμην τὸ ἄντρον * ὃ κατῴκησας βουλήσει, <br>
		παιδίον νέον, * ὁ πρὸ αἰώνων Θεός.»</p>

		<p>Τὰ τοιαῦτα ῥητὰ * ἐν ἀποῤῥήτῳ λέγουσα <br>
		καὶ τὸν τῶν ἀφανῶν * γνώστην καθικετεύουσα, <br>
		ἀκούει τῶν μάγων * τὸ βρέφος ζητούντων· <br>
		εὐθὺς δὲ τούτοις· * «Τίνες ὑπάρχετε;» * ἡ κόρη ἐβόησεν· <br>
		οἱ δὲ πρὸς ταύτην· * «Σὺ γὰρ τίς πέφυκας, <br>
		ὅτι τὸν τοιοῦτον ἀπεκύησας; <br>
		Τίς ὁ πατήρ σου, * τίς ἡ τεκοῦσα, <br>
		ὅτι ἀπάτορος υἱοῦ * ἐγένου μήτηρ καὶ τροφός; <br>
		Οὗ τὸ ἄστρον ἰδόντες * συνήκαμεν ὅτι ὤφθη <br>
		παιδίον νέον, * ὁ πρὸ αἰώνων Θεός.</p>

		<p>Ἀκριβῶς γὰρ ἡμῖν * ὁ Βαλαὰμ παρέθετο <br>
		τῶν ῥημάτων τὸν νοῦν * ὧνπερ προεμαντεύσατο, <br>
		εἰπὼν ὅτι μέλλει * ἀστὴρ ἀνατέλλειν, <br>
		ἀστὴρ σβεννύων * πάντα μαντεύματα * καὶ τὰ οἰωνίσματα· <br>
		ἀστὴρ ἐκλύων * παραβολὰς σοφῶν, <br>
		ῥήσεις τε αὐτῶν * καὶ τὰ αἰνίγματα· <br>
		ἀστὴρ ἀστέρος * τοῦ φαινομένου <br>
		ὑπερφαιδρότερος πολύ, * ὡς πάντων ἄστρων ποιητής, <br>
		περὶ οὗ προεγράφη· * ἐξ Ἰακὼβ ἀνατέλλει <br>
		παιδίον νέον, * ὁ πρὸ αἰώνων Θεός.»</p>

		<p>Παραδόξων ῥητῶν * ἡ Μαριὰμ ὡς ἤκουσε, <br>
		τῷ ἐκ σπλάγχνων αὐτῆς * κύψασα προσεκύνησε <br>
		καὶ κλαίουσα εἶπε· * «Μεγάλα μοι, τέκνον, <br>
		μεγάλα πάντα * ὅσα ἐποίησας * μετὰ τῆς πτωχείας μου· <br>
		ἰδοὺ γὰρ μάγοι * ἔξω ζητοῦσί σε· <br>
		τῶν ἀνατολῶν * οἱ βασιλεύοντες <br>
		τὸ πρόσωπόν σου * ἐπιζητοῦσι, <br>
		καὶ λιτανεύουσιν ἰδεῖν * οἱ πλούσιοι τοῦ σοῦ λαοῦ· <br>
		ὁ λαός σου γὰρ ὄντως * εἰσὶν οὗτοι οἷς ἐγνώσθης, <br>
		παιδίον νέον, * ὁ πρὸ αἰώνων Θεός.</p>

		<p>Ἐπειδὴ οὖν λαὸς * σός ἐστι, τέκνον, κέλευσον <br>
		ὑπὸ σκέπην τὴν σὴν * γένωνται, ἵνα ἴδωσι <br>
		πενίαν πλουσίαν, * πτωχείαν τιμίαν· <br>
		αὐτόν σε δόξαν * ἔχω καὶ καύχημα· * διὸ οὐκ αἰσχύνομαι· <br>
		αὐτὸς εἶ χάρις * καὶ ἡ εὐπρέπεια <br>
		τῆς σκηνῆς κἀμοῦ· * νεῦσον εἰσέλθωσιν· <br>
		οὐδέν μοι μέλει * τῆς εὐτελείας· <br>
		ὡς θησαυρὸν γὰρ σὲ κρατῶ, * ὃν βασιλεῖς ἦλθον ἰδεῖν, <br>
		βασιλέων καὶ μάγων * ἐγνωκότων ὅτι ὤφθης, <br>
		παιδίον νέον, * ὁ πρὸ αἰώνων Θεός.»</p>

		<p>Ἰησοῦς ὁ Χριστὸς * ὄντως τε καὶ Θεὸς ἡμῶν <br>
		τῶν φρενῶν ἀφανῶς * ἥψατο τῆς μητρὸς αὐτοῦ, <br>
		«Εἰσάγαγε, λέγων, * οὓς ἤγαγον λόγῳ· <br>
		ἐμὸς γὰρ λόγος * οὗτος ὃς ἔλαμψε * τοῖς ἐπιζητοῦσί με· <br>
		ἀστὴρ μέν ἐστιν * πρὸς τὸ φαινόμενον, <br>
		δύναμις δέ τις * πρὸς τὸ νοούμενον· <br>
		συνῆλθε μάγοις * ὡς λειτουργῶν μοι, <br>
		καὶ ἔτι ἵσταται πληρῶν * τὴν διακονίαν αὐτοῦ <br>
		καὶ ἀκτῖσι δεικνύων * τὸν τόπον ὅπου ἐτέχθη <br>
		παιδίον νέον, * ὁ πρὸ αἰώνων Θεός.</p>

		<p>Νῦν οὖν δέξαι, σεμνή, * δέξαι τοὺς δεξαμένους με· <br>
		ἐν αὐτοῖς γὰρ εἰμὶ * ὥσπερ ἐν ταῖς ἀγκάλαις σου· <br>
		καὶ σοῦ οὐκ ἀπέστην * κἀκείνοις συνῆλθον.» <br>
		Ἡ δὲ ἀνοίγει * θύραν καὶ δέχεται * τῶν μάγων τὸ σύστημα· <br>
		ἀνοίγει θύραν * ἡ ἀπαράνοικτος <br>
		πύλη, ἣν Χριστὸς * μόνος διώδευσεν· <br>
		ἀνοίγει θύραν * ἡ ἀνοιχθεῖσα <br>
		καὶ μὴ κλαπεῖσα μηδαμῶς * τὸν τῆς ἁγνείας θησαυρόν· <br>
		αὐτὴ ἤνοιξε θύραν, * ἀφ᾿ ἧς ἐγεννήθη θύρα, <br>
		παιδίον νέον, * ὁ πρὸ αἰώνων Θεός.</p>

		<p>Οἱ δὲ μάγοι εὐθὺς * ὥρμησαν εἰς τὸν θάλαμον, <br>
		καὶ ἰδόντες Χριστὸν * ἔφριξαν, ὅτι εἴδοσαν <br>
		τὴν τούτου μητέρα, * τὸν ταύτης μνηστῆρα, <br>
		καὶ φόβῳ εἶπον· * «Οὗτος υἱός ἐστιν * ἀγενεαλόγητος; <br>
		Καὶ πῶς, παρθένε, * τὸν μνηστευσάμενον <br>
		βλέπομεν ἀκμὴν * ἔνδον τοῦ οἴκου σου; <br>
		Οὐκ ἔσχε μῶμον * ἡ κύησις σου· <br>
		μὴ ἡ κατοίκησις ψεχθῇ * συνόντος σοι τοῦ Ἰωσήφ· <br>
		πλῆθος ἔχεις φθονούντων * ἐρευνώντων ποῦ ἐτέχθη <br>
		παιδίον νέον, * ὁ πρὸ αἰώνων Θεός.</p>

		<p>—Ὑπομνήσω ὑμᾶς, * μάγοις Μαρία ἔφησε, <br>
		τίνος χάριν κρατῶ * τὸν Ἰωσὴφ ἐν οἴκῳ μου· <br>
		εἰς ἔλεγχον πάντων * τῶν καταλαλούντων· <br>
		αὐτὸς γὰρ λέξει * ἅπερ ἀκήκοε * περὶ τοῦ παιδίου μου· <br>
		ὑπνῶν γὰρ εἶδεν * ἄγγελον ἅγιον <br>
		λέγοντα αὐτῷ * πόθεν συνέλαβον· <br>
		πυρίνη θέα * τὸν ἀκανθώδη <br>
		ἐπληροφόρησε νυκτὸς * περὶ τῶν λυπούντων αὐτόν· <br>
		δι᾿ αὐτὸ σύνεστί μοι * Ἰωσὴφ δηλῶν ὡς ἔστι <br>
		παιδίον νέον * ὁ πρὸ αἰώνων Θεός.</p>

		<p>Ῥητορεύει σαφῶς * ἅπαντα ἅπερ ἤκουσεν· <br>
		ἀπαγγέλλει τρανῶς * ὅσα αὐτὸς ἑώρακεν <br>
		ἐν τοῖς οὐρανίοις * καὶ τοῖς ἐπιγείοις· <br>
		τὰ τῶν ποιμένων, * πῶς συνανύμνησαν * πηλίνοις οἱ πύρινοι· <br>
		ὑμῶν τῶν μάγων, * ὅτι προέδραμεν <br>
		ἄστρον φωταυγοῦν * καὶ ὁδηγοῦν ὑμᾶς· <br>
		διὸ ἀφέντες * τὰ προῤῥηθέντα, <br>
		ἐκδιηγήσασθε ἡμῖν * τὰ νῦν γενόμενα ὑμῖν, <br>
		πόθεν ἥκατε, πῶς δὲ * συνήκατε ὅτι ὤφθη <br>
		παιδίον νέον, * ὁ πρὸ αἰώνων Θεός.»</p>

		<p>Ὡς δὲ ταῦτα αὐτοῖς * ἡ φαεινὴ ἐλάλησεν, <br>
		οἱ τῆς ἀνατολῆς * λύχνοι πρὸς ταύτην ἔφησαν· <br>
		«Μαθεῖν θέλεις πόθεν * ἠλύθαμεν ὧδε; <br>
		Ἐκ γῆς Χαλδαίων, * ὅθεν οὐ λέγουσι· * θεὸς θεῶν κύριος, <br>
		ἐκ Βαβυλῶνος, * ὅπου οὐκ οἴδασιν <br>
		τίς ὁ ποιητὴς * τούτων ὧν σέβουσιν· <br>
		ἐκεῖθεν ἦλθε * καὶ ἦρεν ἡμᾶς <br>
		ὁ τοῦ παιδίου σου σπινθὴρ * ἐκ τοῦ πυρὸς τοῦ περσικοῦ· <br>
		πῦρ παμφάγον λιπόντες, * πῦρ δροσίζον θεωροῦμεν, <br>
		παιδίον νέον, * τὸν πρὸ αἰώνων Θεόν.</p>

		<p>Ματαιότης ἐστὶ * ματαιοτήτων ἅπαντα, <br>
		ἀλλ᾿ οὐδεὶς ἐν ἡμῖν * ταῦτα φρονῶν εὑρίσκεται· <br>
		οἱ μὲν γὰρ πλανῶσιν, * οἱ δὲ καὶ πλανῶνται· <br>
		διό, παρθένε, * χάρις τῷ τόκῳ σου * δι᾿ οὗ ἐλυτρώθημεν <br>
		οὐ μόνον πλάνης, * ἀλλὰ καὶ θλίψεως <br>
		τῶν χωρῶν πασῶν * ὧνπερ διήλθομεν, <br>
		ἐθνῶν ἀσήμων, * γλωσσῶν ἀγνώστων, <br>
		περιερχόμενοι τὴν γῆν * καὶ ἐξερευνῶντες αὐτὴν <br>
		μετὰ λύχνου τοῦ ἄστρου, * ἐκζητοῦντες ποῦ ἐτέχθη <br>
		παιδίον νέον, * ὁ πρὸ αἰώνων Θεός.</p>

		<p>Ἀλλ᾿ ὡς ἔτι αὐτὸν * τοῦτον τὸν λύχνον εἴχομεν, <br>
		τὴν Ἰερουσαλὴμ * πᾶσαν περιωδεύσαμεν, <br>
		πληροῦντες εἰκότως * τὰ τῆς προφητείας· <br>
		ἠκούσαμεν γὰρ * ὅτι ἠπείλησε * Θεὸς ἐρευνᾶν αὐτήν· <br>
		καὶ μετὰ λύχνου * περιηρχόμεθα, <br>
		θέλοντες εὑρεῖν * μέγα δικαίωμα· <br>
		ἀλλ᾿ οὐχ εὑρέθη, * ὅτι ἐπήρθη <br>
		ἡ κιβωτὸς αὐτῆς μεθ᾿ ὧν * συνεῖχε πρότερον καλῶν· <br>
		τὰ ἀρχαῖα παρῆλθεν, * ἀνεκαίνισε γὰρ πάντα <br>
		παιδίον νέον, * ὁ πρὸ αἰώνων Θεός.</p>

		<p>—Ναί, φησί, τοῖς πιστοῖς * μάγοις Μαρία ἔφησε, <br>
		τὴν Ἰερουσαλὴμ * πᾶσαν περιωδεύσατε, <br>
		τὴν πόλιν ἐκείνην * τὴν προφητοκτόνον; <br>
		Καὶ πῶς ἀλύπως * ταύτην διήλθετε * τὴν πᾶσι βασκαίνουσαν; <br>
		Ἡρώδην πάλιν * πῶς διελάθετε <br>
		τὸν ἀντὶ θεσμῶν * φόνων ἐμπνέοντα;» <br>
		Οἱ δὲ πρὸς ταύτην * φησί· «Παρθένε, <br>
		οὐ διελάθομεν αὐτόν, * ἀλλ᾿ ἐνεπαίξαμεν αὐτῷ· <br>
		συνετύχομεν πᾶσιν * ἐρωτῶντες ποῦ ἐτέχθη <br>
		παιδίον νέον, * ὁ πρὸ αἰώνων Θεός.»</p>

		<p>Ὅτε ταῦτα αὐτῶν * ἡ Θεοτόκος ἤκουσεν, <br>
		τότε εἶπεν αὐτοῖς· * «Τί ὑμᾶς ἐπηρώτησεν <br>
		Ἡρώδης ὁ ἄναξ * καὶ οἱ Φαρισαῖοι; <br>
		—Ἡρώδης πρῶτον, * εἶτα, ὡς ἔφησας, * οἱ πρῶτοι τοῦ ἔθνους σου <br>
		τὸν χρόνον τούτου * τοῦ φαινομένου νῦν <br>
		ἄστρου παρ᾿ ἡμῶν * ἐξηκριβώσαντο· <br>
		καὶ ἐπιγνόντες * ὡς μὴ μαθόντες <br>
		οὐκ ἐπεθύμησαν ἰδεῖν * ὃν ἐξηρεύνησαν μαθεῖν, <br>
		ὅτι τοῖς ἐρευνῶσιν * ὀφείλει θεωρηθῆναι <br>
		παιδίον νέον, * ὁ πρὸ αἰώνων Θεός.</p>

		<p>Ὑπενόουν ἡμᾶς * ἄφρονας οἱ ἀνόητοι <br>
		καὶ ἠρώτων, φησί· * Πόθεν καὶ πότε ἥκατε; <br>
		πῶς μὴ φαινομένας * ὡδεύσατε τρίβους; <br>
		Ἡμεῖς δὲ τούτοις * ὅπερ ἠπίσταντο * ἀντεπηρωτήσαμεν· <br>
		Ὑμεῖς τὸ πάρος * πῶς διωδεύσατε <br>
		ἔρημον πολλὴν * ἥνπερ διήλθετε; <br>
		Ὁ ὁδηγήσας * τοὺς ἀπ᾿ Αἰγύπτου <br>
		αὐτὸς ὡδήγησε καὶ νῦν * τοὺς ἐκ Χαλδαίων πρὸς αὐτόν, <br>
		τότε στύλῳ πυρίνῳ, * νῦν δὲ ἀστέρι δηλοῦντι <br>
		παιδίον νέον, * τὸν πρὸ αἰώνων Θεόν.</p>

		<p>[Ὁ ἀστὴρ πανταχοῦ * ἦν ἡμῶν προηγούμενος <br>
		ὡς ὑμῖν ὁ Μωσῆς * ῥάβδον ἐπιφερόμενος, <br>
		τὸ φῶς περιλάμπων * τῆς θεογνωσίας· <br>
		ὑμᾶς τὸ μάννα * πάλαι διέθρεψε * καὶ πέτρα ἐπότισεν· <br>
		ἡμᾶς ἐλπὶς ἡ * τούτου ἐνέπλησε· <br>
		τῇ τούτου χαρᾷ * διατρεφόμενοι, <br>
		οὐκ ἐν Περσίδι * ἀναποδίσαι <br>
		διὰ τὸν ἄβατον ὁδὸν * ὁδεύειν ἔσχομεν ἐν νῷ, <br>
		θεωρῆσαι ποθοῦντες, * προσκυνῆσαι καὶ δοξάσαι <br>
		παιδίον νέον, * τὸν πρὸ αἰώνων Θεόν.«]</p>

		<p>Ὑπὸ τῶν ἀπλανῶν * μάγων ταῦτα ἐλέγετο· <br>
		ὑπὸ δὲ τῆς σεμνῆς * πάντα ἐπεσφραγίζετο, <br>
		κυροῦντος τοῦ βρέφους * τὰ τῶν ἀμφοτέρων, <br>
		τῆς μὲν ποιοῦντος * μετὰ τὴν κύησιν * τὴν μήτραν ἀμίαντον, <br>
		τῶν δὲ δεικνύντος * μετὰ τὴν ἔλευσιν <br>
		ἄμοχθον τὸν νοῦν * ὥσπερ τὰ βήματα· <br>
		οὐδεὶς γὰρ τούτων * ὑπέστη κόπον, <br>
		ὡς οὐκ ἐμόχθησεν ἐλθὼν * ὁ Ἀμβακοὺμ πρὸς Δανιήλ· <br>
		ὁ φανεὶς γὰρ προφήταις * ὁ αὐτὸς ἐφάνη μάγοις <br>
		παιδίον νέον, * ὁ πρὸ αἰώνων Θεός.</p>

		<p>Μετὰ ταῦτα αὐτῶν * πάντα τὰ διηγήματα, <br>
		δῶρα ἦραν χερσὶν * μάγοι καὶ προσεκύνησαν <br>
		τῷ δώρῳ τῶν δώρων, * τῷ μύρῳ τῶν μύρων· <br>
		χρυσὸν καὶ σμύρναν * εἶτα καὶ λίβανον * Χριστῷ προσεκόμισαν, <br>
		βοῶντες· «Δέξαι * δώρημα τρίϋλον, <br>
		ὡς τῶν Σεραφὶμ * ὕμνον τρισάγιον· <br>
		μὴ ἀποστρέψῃς * ὡς τὰ τοῦ Κάϊν, <br>
		ἀλλ᾿ ἐναγκάλισαι αὐτὰ * ὡς τὴν τοῦ Ἄβελ προσφοράν, <br>
		διὰ τῆς σε τεκούσης, * δι᾿ ἧς ἡμῖν ἐγεννήθης, <br>
		παιδίον νέον, * ὁ πρὸ αἰώνων Θεός.»</p>

		<p>Νέα νῦν καὶ φαιδρὰ * βλέπουσα ἡ ἀμώμητος <br>
		μάγους δῶρα χερσὶ * φέροντας καὶ προσπίπτοντας, <br>
		ἀστέρα δηλοῦντα, * ποιμένας ὑμνοῦντας, <br>
		τὸν πάντων τούτων * κτίστην καὶ κύριον * ἱκέτευε λέγουσα· <br>
		«Τριάδα δώρων, * τέκνον, δεξάμενος, <br>
		τρεῖς αἰτήσεις δὸς * τῇ γεννησάσῃ σε· <br>
		ὑπὲρ ἀέρων * παρακαλῶ σε <br>
		καὶ ὑπὲρ τῶν καρπῶν τῆς γῆς * καὶ τῶν οἰκούντων ἐν αὐτῇ· <br>
		διαλλάγηθι πᾶσι, * δι᾿ ἐμοῦ ὅτι ἐτέχθης, <br>
		παιδίον νέον, * ὁ πρὸ αἰώνων Θεός.</p>

		<p>Οὐχ ἁπλῶς γάρ εἰμι * μήτηρ σου, σῶτερ εὔσπλαγχνε· <br>
		οὐκ εἰκῇ γαλουχῶ * τὸν χορηγὸν τοῦ γάλακτος, <br>
		ἀλλὰ ὑπὲρ πάντων * ἐγὼ δυσωπῶ σε· <br>
		ἐποίησάς με * ὅλου τοῦ γένους μου * καὶ στόμα καὶ καύχημα· <br>
		ἐμὲ γὰρ ἔχει * ἡ οἰκουμένη σου <br>
		σκέπην κραταιάν, * τεῖχος καὶ στήριγμα· <br>
		ἐμὲ ὁρῶσιν * οἱ ἐκβληθέντες <br>
		τοῦ παραδείσου τῆς τρυφῆς, * ὅτι ἐπιστρέφω αὐτούς· <br>
		λάβῃ αἴσθησιν πάντα * δι᾿ ἐμοῦ ὅτι ἐτέχθης, <br>
		παιδίον νέον, * ὁ πρὸ αἰώνων Θεός.</p>

		<p>Σῶσον κόσμον, σωτήρ· * τούτου γὰρ χάριν ἤλυθας· <br>
		στῆσον πάντα τὰ σά· * τούτου γὰρ χάριν ἔλαμψας <br>
		ἐμοὶ καὶ τοῖς μάγοις * καὶ πάσῃ τῇ κτίσει· <br>
		ἰδοὺ γὰρ μάγοι * οἷς ἐνεφάνισας * τὸ φῶς τοῦ προσώπου σου, <br>
		προσπίπτοντές σοι * δῶρα προσφέρουσι <br>
		χρήσιμα, καλά, * λίαν ζητούμενα· <br>
		αὐτῶν γὰρ χρῄζω, * ἐπειδὴ μέλλω <br>
		ἐπὶ τὴν Αἴγυπτον μολεῖν * καὶ φεύγειν σὺν σοὶ διὰ σέ, <br>
		ὁδηγέ μου, υἱέ μου, * ποιητά μου, πλουτιστά μου, <br>
		παιδίον νέον, * ὁ πρὸ αἰώνων Θεός.»</p>

		</td>
		<td valign="top">
		<h2>ΣΤΗΝ ΑΓΙΑ ΚΑΙ ΠΑΝΣΕΠΤΗ <br>
		ΓΕΝΝΗΣΙ ΤΟΥ ΚΥΡΙΟΥ ΜΑΣ <br>
		ΙΗΣΟΥ ΧΡΙΣΤΟΥ</h2>

		<h2>Προοίμιον</h2>

		<p>Ἡ Παναγία σήμερα στὸν κόσμο φέρνει ὡς ἄνθρωπο τὸν Ἄκτιστο Θεό, <br>
		καὶ ἡ γῆ τὸ Σπήλαιο στὸν Ἀπροσπέλαστο παρέχει. <br>
		ἄγγελοι μὲ τοὺς βοσκοὺς δοξολογοῦνε <br>
		καὶ μάγοι ἔρχονται στὸ δρόμο μὲ τ᾿ ἀστέρι. <br>
		ἀφοῦ πρὸς χάρι μας γεννήθηκε <br>
		Νέο Παιδί, ὁ Ἄχρονος Θεός.</p>

		<h2>Οἶκοι</h2>

		<p><b><font color="#cc0000">α´. </font></b>Ἡ Βηβλεὲμ ἄνοιξε τὸν Παράδεισο, 
		ἐλᾶτε νὰ δοῦμε.<br>
		τὴν ἀπόλαυσι κρυμμένη βρήκαμε, ἐλᾶτε νὰ πάρουμε<br>
		τοῦ παραδείσου τὰ δῶρα μέσα στὸ Σπήλαιο.<br>
		ἐκεῖ ἐφανερώθηκε δέντρο Ὑπερφυσικὸ ποὺ προσφέρει ἄφεσι,<br>
		ἐκεῖ μέσα εὑρέθηκε πηγάδι ἀχειροποίητο,<br>
		ἀπ᾿ ὅπου ὁ Δαβὶδ παλιὰ ἐπιθύμησε νὰ πιῆ.<br>
		ἐκεῖ μέσα βρίσκεται Κόρη ποὺ ἐγέννησε Βρέφος<br>
		καὶ σταμάτησεν ἀμέσως τὴ δίψα τοῦ Ἀδὰμ καὶ τοῦ Δαβίδ.<br>
		γιὰ τοῦτο πρὸς τὸ Σπήλαιο ἂς τρέξουμε, ἐκεῖ ποὺ ἐγεννήθη<br>
		Νέο Παιδί, ὁ Ἄχρονος Θεός.</p>

		<p><b><font color="#cc0000">β´. </font></b>Ὁ Δημιουργός της μητέρας Γιός 
		της θέλησε κι ἔγινε.<br>
		ὁ προστάτης τῶν βρεφῶν Βρέφος στὴ φάτνη πλαγίαζε.<br>
		καὶ προσπαθώντας νὰ τὸν καταλάβη Τοῦ ᾿λεγεν ἡ Μητέρα Του:<br>
		«Πές μου, παιδί μου, πῶς μέσα μου ἦρθες;<br>
		Σὲ κοιτάζω, Σπλάχνο μου, καὶ μένω κατάπληκτη,<br>
		γιατὶ Σὲ θηλάζω καὶ γάμο δὲν ἔκανα.<br>
		κι ἐνῶ Σὲ βλέπω σπαργανωμένο<br>
		τὴν παρθενίαν μου ἀκόμα ἀπείραχτην θωρῶ.<br>
		γιατὶ Ἐσὺ τὴν ἐφύλαξες ποὺ διάλεξες κι ἔγινες<br>
		Νέο Παιδί, ὁ Ἄχρονος Θεός.</p>

		<p><b><font color="#cc0000">γ´. </font></b>Ὑπέροχε Βασιλιά, ποιὰ σχέση ἔχεις 
		Ἐσὺ μ᾿ ἐκείνους ποὺ ἐπτώχευσαν;<br>
		Δημιουργέ του οὐρανοῦ, γιατὶ στοὺς χωματένιους ἦρθες;<br>
		Ἀγάπησες τὸ Σπήλαιο ἢ ζήλεψες τὴ Φάτνη;<br>
		Νὰ ποὺ δὲν βρίσκεται οὔτε δωμάτιο γιὰ τὴ δούλη Σου στὸν χῶρο ποὺ ξεπεζέψαμε.<br>
		δὲν λέω μόνο δωμάτιο μὰ οὔτε καὶ σπήλαιο,<br>
		γιατὶ κι αὐτὸ ἐδῶ ᾿ναὶ ξένο.<br>
		καὶ στὴ Σάρα σὰν ἔγινε μητέρα<br>
		ἐδόθηκε κληρονομιὰ μεγάλη, σὲ μένα ὅμως οὔτε φωλιά.<br>
		Χρησιμοποίησα τὸ Σπήλαιο ποὺ θεληματικὰ κατοίκησες<br>
		Ἐσύ, Νέο παιδί, ὁ Ἄχρονος Θεός.»</p>

		<p><b><font color="#cc0000">δ´. </font></b>Ἐνῶ ἔκανε αὐτὸν τὸν νοερὸ διάλογο<br>
		καὶ καθικέτευε Ἐκεῖνον, ποὺ ξέρει ὅλα τὰ μυστικά,<br>
		ἀκούει τοὺς Μάγους τὸ Βρέφος νὰ ζητᾶνε.<br>
		Κι ἀμέσως τοὺς εἶπε «Ποιοὶ εἶσθε;»<br>
		κι αὐτοὶ τὴ ῥωτᾶνε. «Ἀλήθεια Ποιὰ εἶσαι Σύ,<br>
		ποὺ γέννησες Τέτοιο Παιδί;<br>
		Ποιὸς εἶναι ὁ πατέρας σου καὶ ποιὰ ἡ μητέρα σου;<br>
		Γιατὶ ἔγινες Μητέρα καὶ τροφὸς Παιδιοῦ χωρὶς πατέρα,<br>
		τοῦ Ὁποίου καθὼς εἴδαμε τὸ ἄστρο καταλάβαμε πῶς ἦρθε στὸν κόσμο<br>
		Νέο Παιδί, ὁ Ἄχρονος Θεός.</p>

		<p><b><font color="#cc0000">ε´. </font></b>Γιατὶ καθαρὰ ὁ Βαλαὰμ μᾶς παρουσίασε<br>
		τὸ νόημα ἐκείνων ποὺ προφήτεψε,<br>
		εἶπε δηλ. ὅτι ἄστρο θ᾿ ἀνατείλη,<br>
		ἄστρο ποὺ σβήνει ὅλα τὰ μαντέματα καὶ τὰ προοιωνίσματα.<br>
		ἄστρο ποὺ καταργεῖ τῶν σοφῶν τὶς παραβολές,<br>
		τὶς γνῶμες καὶ τοὺς γρίφους.<br>
		Ἄστρο ἀπ᾿ τ᾿ ἀστέρι ποὺ φαίνεται<br>
		ἀσύγκριτα λαμπρότερο, γιατὶ εἶναι ὅλων τῶν ἄστρων Ποιητής,<br>
		περὶ τοῦ ὁποίου ἔγιναν προφητεῖες. Ἀπ᾿ τὸν Ἰακὼβ ἀνατέλλει<br>
		Νέο Παιδί, ὁ Ἄχρονος Θεός.</p>

		<p><b><font color="#cc0000">στ´. </font></b>Τὰ παράξενα λόγια ἡ Μαριὰμ καθὼς 
		ἄκουσε<br>
		ἔσκυψε καὶ προσκύνησε τὸ Σπλάγχνο Της<br>
		καὶ κλαίγοντας Τοῦ εἶπε. «Εἶναι μεγάλα γιὰ μένα, Παιδί μου,<br>
		ὅλα μεγάλα, τὰ ὅσα ἔκανες σὲ μένα τὴ φτωχή.<br>
		γιατὶ νὰ ἔξω οἱ Μάγοι Σὲ ζητᾶνε,<br>
		οἱ βασιλιᾶδες τῆς Ἀνατολῆς.<br>
		τὸ Πρόσωπό Σου ἐπίμονα γυρεύουν<br>
		καὶ ἱκετεύουνε θερμὰ γιὰ νὰ Σὲ δοῦνε οἱ τοῦ λαοῦ Σου διαλεχτοί.<br>
		γιατί ᾿ναὶ αὐτοὶ στ᾿ ἀλήθεια ὁ λαός Σου, στοὺς ὁποίους ἐφανερώθης<br>
		Νέο Παιδί, ὁ Ἄχρονος Θεός.</p>

		<p><b><font color="#cc0000">ζ´. </font></b>Κι ἐπειδή ῾ναι λαός Σου, Παιδί 
		μου, διάταξε<br>
		μέσα ναρθοῦνε, γιὰ νὰ δοῦν<br>
		πλούσια ἀνέχεια, τίμια φτώχεια.<br>
		Ἐσένα τὸν Ἴδιο ἔχω δόξα καὶ καύχημα. γι᾿ αὐτὸ καὶ δὲν ντρέπομαι.<br>
		Ἐσὺ εἶσαι ὀμορφιὰ καὶ στολίδι<br>
		τοῦ σπιτιοῦ καὶ ἐμένα. θέλησε τὸ νὰ μποῦνε.<br>
		δὲν μὲ νοιάζει ποὺ εἶναι ταπεινὰ ἐδῶ μέσα.<br>
		ἀφοῦ Ἐσένα κρατάω σὰν θησαυρό, Ἐσένα ποὺ ἦρθαν βασιλεῖς γιὰ νὰ δοῦνε,<br>
		Βασιλεῖς καὶ Μάγοι ποὺ ἔμαθαν ὅτι ἐφάνης<br>
		Νέο Παιδί, ὁ Ἄχρονος Θεός.»</p>

		<p><b><font color="#cc0000">η´. </font></b>Ὁ Ἰησοῦς ποὖναι στ᾿ ἀλήθεια καὶ 
		Θεός μας<br>
		ἀπάντησε νοερὰ στὴ σκέψι τῆς Μητέρας Του<br>
		καὶ εἶπε. «Βάλε μέσα αὐτούς, ποὺ μὲ μήνυμα ἔφερα.<br>
		γιατὶ δικός μου ἄγγελος ἐφανερώθη σ᾿ αὐτοὺς ποὺ μὲ λαχτάρα μὲ ψάχνουν.<br>
		εἶναι μὲν ἄστρο κατὰ τὸ φαινόμενο<br>
		μὰ στὴν πραγματικότητα κάποια δύναμι ὑπερφυσική.<br>
		ἦρθε ἀντάμα μὲ τοὺς Μάγους γιατὶ Ἐμένα ὑπηρετεῖ<br>
		κι᾿ ἀκόμα στέκεται ἐκτελώντας τὸν προορισμό του<br>
		καὶ δείχνει μὲ τὴ λάμψι τοῦ τὸν τόπο ποὺ γεννήθηκε<br>
		Νέο Παιδί, ὁ Ἄχρονος Θεός.</p>

		<p><b><font color="#cc0000">θ´. </font></b>Τώρα, λοιπόν, Ἁγία Κόρη, ὑποδέξου 
		ἐκείνους ποὺ μὲ πίστεψαν.<br>
		μ᾿ ἐκείνους βρίσκομαι στ᾿ ἀλήθεια ἔτσι ἀκριβῶς ὅπως στὴν ἀγκαλιά Σου μὲ 
		κρατᾶς.<br>
		κι ἀπὸ Σένα δὲν μάκρυνα καὶ μαζὶ μ᾿ αὐτοὺς ἦρθα.»<br>
		Κι ἀνοίγει Ἐκείνη τὴν πόρτα καὶ ὑποδέχεται τὴ συντροφιὰ τῶν Μάγων.<br>
		ἀνοίγει θύρα ἡ ἀπαραβίαστη<br>
		Πύλη, τὴν ὁποία μονάχα ὁ Χριστὸς ἐδιάβηκε.<br>
		ἀνοίγει θύρα ἡ Θύρα ποὺ ἄνοιξε<br>
		καὶ δὲν ἔχασε καθόλου τῆς ἁγνείας τὸ θησαυρό.<br>
		ἄνοιξε θύρα Αὐτή, ἀπ᾿ τὴν Ὁποία ἐγεννήθη Θύρα,<br>
		Νέο Παιδί, ὁ Ἄχρονος Θεός.</p>

		<p><b><font color="#cc0000">ι´. </font></b>καὶ οἱ Μάγοι ἀμέσως ἐτρέξανε 
		σ τὴν κάμαρα<br>
		καὶ καθὼς ἀντικρυσαν τὸ Χριστὸ τὰ ἔχασαν, γιατὶ εἴδανε<br>
		τὴ Μητέρα του, τὸ Μνηστήρα Της.<br>
		καὶ τρομαγμένοι εἴπανε: «Αὐτὸς εἶναι Παιδὶ δίχως καταγωγὴ ἀνθρώπινη,<br>
		καὶ πῶς, Κόρη, τὸν Μνηστήρα<br>
		βλέπουμε ἀκόμη μέσα στὸ σπίτι Σου;<br>
		Δὲν κατηγόρησαν τὴν ἐγκυμοσύνη Σου;<br>
		Μήπως παραξηγηθῆ ἡ συγκατοίκησι μίας καὶ βρίσκεται κοντά Σου ὁ Ἰωσήφ.<br>
		ἔχεις πολλοὺς ποὺ Σὲ φθονοῦν καὶ ψάχνουμε νὰ βροῦνε ποὺ γεννήθηκε<br>
		Νέο Παιδί, ὁ Ἄχρονος Θεός.»</p>

		<p><b><font color="#cc0000">ια´. </font></b>Ἀπάντησε στοὺς Μάγους ἡ Μαρία: 
		«Νὰ σᾶς ἐξηγήσω<br>
		γιὰ ποιὸ λόγο κρατῶ τὸν Ἰωσὴφ στὸ σπίτι μου.<br>
		θέλω νὰ δίνη μαρτυρία σὲ ὅσους μὲ κατηγοροῦν.<br>
		γιατὶ αὐτὸς θὰ ἀναφέρη ὅλα ἐκεῖνα ποὺ ἄκουσε γιὰ τὸ Παιδί μου.<br>
		ἀφοῦ καθὼς κοιμότανε εἶδε ἅγιο ἄγγελο<br>
		νὰ τὸν ἐνημερώνη ἀπὸ πούθε ἔμεινα ἔγκυος,<br>
		ἀστραφτερὴ μορφὴ τὸν προβληματισμένο Ἰωσὴφ<br>
		ἐπληροφόρησε τὴ νύχτα πάνω σε ὅσα τὸν ἐστενοχώραγαν.<br>
		γι᾿ αὐτὸ κι εἶναι μαζί μου ὁ Ἰωσήφ, γιὰ νὰ δηλώνη ὅτι<br>
		ἔγινε πραγματικὰ<br>
		Νέο Παιδί, ὁ Ἄχρονος Θεός.</p>

		<p><b><font color="#cc0000">ιβ´. </font></b>Ὁλοκάθαρα λέει ὅλα τὰ ὅσα ἄκουσε.<br>
		περίτρανα διαλαλεῖ ὅσα ὁ ἴδιος εἶδε <br>
		σὲ οὐρανὸ καὶ γῆς.<br>
		τὰ σχετικὰ μὲ τοὺς τσοπάνηδες, τὸ πὼς ἐδοξολόγησαν οἱ<br>
		ἄγγελοι μὲ τοὺς ἀνθρώπους.<br>
		γιὰ σᾶς τοὺς Μάγους ὅτι εἴχατε μπροστὰ στὸ δρόμο σας<br>
		ἄστρο ποὺ ἔφεγγε καὶ σᾶς ὁδηγοῦσε.<br>
		Γι᾿ αὐτὸ ἀφῆστε τὰ παραπάνω<br>
		καὶ ἐξιστορῆστε μας αὐτὰ ποὺ τώρα σᾶς συνέβησαν.<br>
		ἀπὸ ποῦ ἤρθατε καὶ πῶς ἐκαταλάβατε ὅτι φάνηκε<br>
		Νέο Παιδί, ὁ Ἄχρονος Θεός.»</p>

		<p><b><font color="#cc0000">ιγ´. </font></b>Κι ὅταν εἶπεν αὐτὰ στοὺς Μάγους 
		ἡ Ὁλόφωτη,<br>
		οἱ λύχνοι τῆς Ἀνατολῆς σ᾿ Ἐκείνην ἀπαντήσανε.<br>
		«Θέλεις νὰ μάθης ἐδῶ πῶς εὑρεθήκαμε;<br>
		Ἀπὸ τὴ χώρα τῶν Χαλδαίων, ὅπου δὲν παραδέχονται ὅτι<br>
		ὁ Κύριος εἶναι ὁ “Θεὸς τῶν θεών”<br>
		ἀπὸ τὴ Βαβυλώνα ὅπου δὲν ξέρουνε<br>
		ποιὸς ἐφτίαξε ἐκεῖνα ποὺ λατρεύουν.<br>
		ἀπὸ ἐκεῖ ἦρθε καὶ μᾶς παρέλαβε<br>
		τὸ Φῶς τοῦ Παιδιοῦ Σου ἀπὸ τὴν πυρολατρεία τῶν Περσῶν.<br>
		ἀφήσαμε τὴ φωτιὰ ποὺ ὅλα τὰ ἐξαφανίζει κι ἀντικρύζουμε<br>
		Φωτιὰ ποὺ δροσίζει,<br>
		Νέο Παιδί, τὸν Ἄχρονο Θεό.</p>

		<p><b><font color="#cc0000">ιδ´. </font></b>Ματαιότης ματαιοτήτων εἶναι 
		ὅλα.<br>
		μὰ κανεὶς ἀνάμεσά μας δὲν ὑπάρχει ποὺ νὰ τὸ παραδέχεται.<br>
		γιατὶ ἄλλοι μὲν πλανοῦν κι ἄλλοι εἶναι πλανεμένοι.<br>
		Γι᾿ αὐτό, Παρθένε, εὐχαριστοῦμε τὸ Γιό Σου ποὺ μᾶς ἐλευθέρωσε<br>
		ὄχι μονάχα ἀπ᾿ τὴ πλάνη ἀλλὰ καὶ ἀπὸ κάθε κακὸ<br>
		σ᾿ ὅλες τὶς χῶρες ποὺ διατρέξαμε,<br>
		ἀπὸ ἔθνη βάρβαρα, ἀπὸ γλῶσσες ἄγνωστες,<br>
		καθὼς ἐπερπατούσαμε στὴ γῆ καὶ τὴν ἐψάχναμε<br>
		ἔχοντας τὸ ἄστρο γιὰ λυχνάρι καὶ μὲ λαχτάρα<br>
		ἐζητούσαμε τὸ ποὺ γεννήθηκε<br>
		Νέο Παιδί, ὁ Ἄχρονος Θεός.</p>

		<p><b><font color="#cc0000">ιε´. </font></b>Μὲ ὁδηγὸ ὡστόσο αὐτὸ τὸ ἄστρινο 
		λυχνάρι,<br>
		ὁλόκληρη τὴν Ἱερουσαλὴμ περιδιαβάσαμε<br>
		καὶ πραγματοποιήσαμε στὰ σίγουρα τὰ προφητικὰ λόγια.<br>
		Ἀκούσαμε δηλαδὴ ὅτι ἀπείλησε ὁ Θεὸς πὼς θὰ τῆς κάνῃ ἔρευνα.<br>
		κι ἐρχόμαστε ἕνα γύρο μὲ τὸ λυχνάρι<br>
		θέλοντας γιὰ νὰ βροῦμε τοῦ Θεοῦ τὴν Δωρεά.<br>
		μὰ δὲν τὴν βρήκαμε γιατὶ ἐπάρθηκε<br>
		ἡ κιβωτὸς τῆς μαζὶ μὲ ὅλα ὅσα βάσταγε προτερινὰ καλά.<br>
		τὰ παλιὰ ἐπεράσανε. ἀφοῦ ὅλα τὰ ἀνακαίνισε<br>
		Νέο Παιδί, ὁ Ἄχρονος Θεός.»</p>

		<p><b><font color="#cc0000">ιστ´. </font></b>«Ἀλήθεια», ἀπάντησε ἡ Μαρία 
		στοὺς πιστοὺς Μάγους,<br>
		«ὅλη τὴν Ἱερουσαλὴμ περιδιαβάσατε,<br>
		τὴν πόλι ποὺ σκοτώνει τοὺς προφῆτες;<br>
		Καὶ πῶς ἀνενόχλητα διατρέξατε αὐτὴν ποὺ ὅλους τοὺς φθονεῖ;<br>
		Πῶς πάλι τοῦ Ἡρώδη ἐξεφύγατε<br>
		ποὺ ἔχει μέσα στὴν καρδιά του κι᾿ ἀναπνεύει φόνους ἀντὶ γιὰ νόμους;»<br>
		Κι ἐκεῖνοι λένε πρὸς Αὐτήν. «Κόρη,<br>
		δὲν τοῦ κρυφτήκαμε ἀλλὰ τὸν ξεγελάσαμε.<br>
		ἐμιλήσαμε μ᾿ ὅλους ῥωτώντας ποὺ γεννήθηκε<br>
		Νέο Παιδί, ὁ Ἄχρονος Θεός.»</p>

		<p><b><font color="#cc0000">ιζ´. </font></b>Ὅταν ἄκουσεν αὐτὰ ἡ Θεοτόκος 
		ἀπ᾿ τοὺς Μάγους,<br>
		τότε εἶπε σ᾿ αὐτούς. «Τί σᾶς ἐρώτησε<br>
		ὁ βασιλιὰς Ἡρώδης καθὼς καὶ οἱ Φαρισαῖοι;»<br>
		«Ὁ Ἡρώδης πρῶτα καὶ μετά, ὅπως τόπες, οἱ ἄρχοντες τοῦ Ἔθνους Σου<br>
		προσπάθησαν νὰ ἐξακριβώσουν ἀπὸ μᾶς<br>
		τὸ χρόνο αὐτοῦ του ἄστρου ποὺ τώρα φαίνεται.<br>
		κι ἀφοῦ τὸ διαπίστωσαν, χωρὶς νὰ καταλάβουνε τὸ θαῦμα,<br>
		δὲν ἐλαχτάρησαν νὰ δοῦν Αὐτὸν ποὺ ψάξανε νὰ μάθουν,<br>
		γιατὶ σὲ ὅσους ἐρευνοῦν φανερώνεται<br>
		Νέο Παιδί, ὁ Ἄχρονος Θεός.</p>

		<p><b><font color="#cc0000">ιη´. </font></b>Μᾶς πέρασαν γιὰ ἄφρονες οἱ ἄμυαλοι,<br>
		καὶ μᾶς ῥωτοῦσαν “ἀπὸ ποῦ καὶ πότε ἤρθατε;<br>
		πῶς δρόμους ἄγνωστους περάσατε;”<br>
		Κι ἐμεῖς μὲ τὴ σειρά μας τοὺς ῥωτήσαμε νά μας<br>
		ἀπαντήσουν μὲ βάση αὐτὸ ποὺ ξέρανε.<br>
		Ἐσεῖς παλιὰ πῶς βρήκατε τὸ δρόμο<br>
		στὴν ἀπέραντη ἔρημο ποὺ περάσατε;<br>
		Ἐκεῖνος ποὺ ὁδήγησε τοὺς Ἑβραίους ἀπ᾿ τὴν Αἴγυπτο,<br>
		ὁ Ἴδιος καὶ τώρα ἔφερε κοντά Του τοὺς Χαλδαίους,<br>
		τότε μὲ φωτεινὸ στύλο καὶ τώρα μ᾿ ἄστρο ποὺ ἔδειχνε<br>
		Νέο Παιδί, τὸν Ἄχρονο Θεό.</p>

		<p><b><font color="#cc0000">ιθ´. </font></b>Τ᾿ ἀστέρι παντοῦ μπροστά μας 
		πορευότανε<br>
		ὅπως σὲ σᾶς ὁ Μωυσῆς μὲ τὸ ῥαβδὶ στὸ χέρι,<br>
		σκορπίζοντας ἀνάργυρά της θεογνωσίας τὸ φῶς.<br>
		Ἐσᾶς παλιὰ τὸ μάννα ἐχόρτασε καὶ σᾶς ξεδίψασεν ἡ πέτρα.<br>
		ἐμᾶς ἡ ἐλπίδα τοῦ ἄστρου ἐμψύχωσε.<br>
		ἀπ᾿ τὴ χαρὰ τοῦ ἐχορταίναμε<br>
		καὶ στὴν Περσία νὰ γυρίσουμε,<br>
		μίας κι ἦταν δύσκολος ὁ δρόμος, οὔτε ποὺ βάλαμε στὸ νοῦ μας,<br>
		ἀφοῦ νὰ δοῦμε λαχταρούσαμε, νὰ προσκυνήσουμε καὶ νὰ δοξάσουμε<br>
		Νέο Παιδί, τὸν Ἄχρονο Θεό”.»</p>

		<p><b><font color="#cc0000">κ´. </font></b>Οἱ Μάγοι οἱ σοφοὶ αὐτὰ ἐλέγανε.<br>
		κι ἡ Κόρη ἡ Σεμνὴ ὅλα τὰ ἐπισφράγιζε<br>
		καὶ τὸ Βρέφος ἐπικύρωνε καὶ τῶν δύο μερῶν τὰ λεγόμενα.<br>
		τῆς μὲν Παναγίας ἐφύλαξε ἀπείραχτη τὴ μήτρα μετὰ τὴν κυοφορία,<br>
		τῶν δὲ Μάγων ἔκαμε, μετὰ τὸν ἐρχομό,<br>
		ξεκούραστο τὸν νοῦ ὅπως τὰ βήματα.<br>
		γιατὶ κανένας τοὺς κούραση δὲν ἐνοίωσε<br>
		ὅπως δὲν ἐκουράστηκε ὁ Ἀββακοὺμ ποὺ πῆγε στὸν Δανιήλ.<br>
		ἀφοῦ Ἐκεῖνος ποὺ ἐφάνηκε στοὺς προφῆτες, ὁ Ἴδιος<br>
		φανερώθη καὶ στοὺς Μάγους,<br>
		Νέο Παιδί, ὁ Ἄχρονος Θεός.</p>

		<p><b><font color="#cc0000">κα´. </font></b>Ὕστερα ἀπ᾿ αὐτὲς ὅλες τὶς διηγήσεις<br>
		πῆραν τὰ Δῶρα οἱ Μάγοι στὰ χέρια τους καὶ προσκύνησαν<br>
		τὴν Πηγὴ ὅλων τῶν δώρων καὶ ὅλων τῶν ἀρωμάτων<br>
		κι ὕστερα πρόσφεραν στὸν Χριστὸ χρυσάφι, σμύρνα καὶ λιβάνι<br>
		λέγοντας. «Δέξου δῶρο τριπλό,<br>
		ὅπως δέχεσαι ἀπὸ τὰ Σεραφεὶμ τὸν Τρισάγιο ὕμνο.<br>
		μὴν τὰ περιφρονήσης ὅπως τὰ δῶρα τοῦ Κάϊν,<br>
		ἀλλὰ δέξου τὰ μὲ εὐχαρίστηση ὅπως τοῦ Ἄβελ τὴν προσφορά,<br>
		μὲ τὶς πρεσβεῖες Ἐκείνης ποὺ Σ᾿ ἐγέννησε κι ἔγινε<br>
		αἰτία νάρθης κοντά μας<br>
		Νέο Παιδί, ὁ Ἄχρονος Θεός.»</p>

		<p><b><font color="#cc0000">κβ´. </font></b>Βλέποντας τώρα ἡ Ἀψεγάδιαστη 
		δῶρα πρωτότυπα καὶ ὄμορφα<br>
		οἱ Μάγοι στὰ χέρια νὰ βαστᾶνε καὶ κάτω νὰ πέφτουν καὶ νὰ προσκυνοῦν<br>
		ἀστέρι νὰ δείχνῃ, βοσκοὺς νὰ δοξάζουν,<br>
		ὅλων αὐτῶν τὸν Πλάστη καὶ Δημιουργὸ ἱκέτευε καὶ ἔλεγε.<br>
		«Παιδί μου, Σὺ ποὺ δέχτηκες τρία δῶρα,<br>
		τρεῖς χάρες θέλω νὰ κάνῃς σὲ μένα ποὺ Σ᾿ ἐγέννησα.<br>
		Σὲ παρακαλῶ δῶσε καλοὺς ἀέρες,<br>
		καλοὺς καρποὺς στὴ γῆ καὶ φύλαγε τοὺς ἀνθρώπους.<br>
		Συμφιλιώσου μὲ ὅλους γιὰ χάρη μου, γιατὶ ἐγεννήθης<br>
		Νέο Παιδί, ὁ Ἄχρονος Θεός.</p>

		<p><b><font color="#cc0000">κγ´. </font></b>Εἶναι ἀλήθεια, Σωτῆρα μου Εὔσπλαχνε, 
		πὼς δὲν εἶμαι<br>
		μονάχα δική Σου Μητέρα.<br>
		οὔτε χωρὶς σκοπὸ σὲ θηλάζω Ἐσένα ποὺ τὸ γάλα χορηγεῖς.<br>
		ἀλλὰ γιὰ ὅλους Ἐγὼ θερμὰ Σὲ ἱκετεύω.<br>
		μὲ ἔκανε στόμα καὶ καύχημα ὅλου του γένους μου.<br>
		γιατὶ ἐμένα ἔχει ἡ οἰκουμένη Σου<br>
		προστασία πανίσχυρη, καταφύγιο καὶ στήριγμα.<br>
		ἐμένα κοιτάζουν οἱ ἐξόριστοι<br>
		τοῦ παραδείσου τῆς ἀπόλαυσης, γιατὶ τοὺς ἐπαναφέρω καὶ τοὺς κάνω<br>
		νὰ αἰσθανθοῦνε ὅλα τὰ καλὰ μὲ ὄργανο ἐμένα ποὺ ἐγέννησα<br>
		Νέο Παιδί, τὸν Ἄχρονο Θεό.</p>

		<p><b><font color="#cc0000">κδ´. </font></b>Σωτῆρα μου, σῶσε τὸν κόσμο· 
		ἀφοῦ γι᾿ αὐτὸ ἦρθες στὴ γῆ.<br>
		κάμε νὰ ἐπικρατήσουν ὅλα τὰ δικά Σου· ἀφοῦ γιὰ τοῦτο φάνηκες<br>
		σὲ μένα καὶ στοὺς Μάγους καὶ σ᾿ ὅλη τὴν κτίση.<br>
		κοίταξε νὰ οἱ Μάγοι, ποὺ τοὺς ἔδειξες τὸ φῶς τοῦ Προσώπου Σου,<br>
		Σὲ προσκυνοῦν καὶ δῶρα Σοῦ προσφέρουν<br>
		χρήσιμα κι ὄμορφα καὶ πολὺ ἀπαραίτητα.<br>
		ἀφοῦ ἐτοῦτα χρειάζομαι, ἐπειδὴ ἑτοιμάζομαι<br>
		στὴν Αἴγυπτο νὰ ταξιδέψω καὶ νὰ φύγω μὲ Σένα, γιὰ Σένα,<br>
		Ὁδηγέ μου, Υἱέ μου, Πλάστη μου, Λυτρωτή μου,<br>
		Νέο Παιδί, Ἄχρονε Θεέ.»</p>

		<p><i>Δ´ ἀναθεώρησις, ἐπερατώθη τὴν 3ην Αὐγούστου 1986, Κυριακή, ὥρα 1μ.μ. 
		Ἔκαμα Θεία Λειτουργία καὶ κήρυγμα ἐν Οἰνοφύτοις. Ῥωμανέ μου, μνήσθητι καὶ 
		ἐλέησον ὡς οἶδας…</i></p>

		<p><i>Ὁ χειρότερος φίλος Σου</i></p>

		<p><i>Ἀπὸ τὸ βιβλίο: Ῥωμανοῦ Μελῳδοῦ «Ὕμνοι», ἀπόδοση στὰ νέα ἑλληνικά, 
		Ἀρχιμανδρίτου Ἀνανία Κουστένη, Τόμος Πρῶτος, β´ ἔκδοση, Ἐκδόσεις Χ. Μπούρα, 
		σελ. 10 -31.</i></p>

		</td>
	</tr>
	<tr>
		<td valign="top" width="50%">
		<h2>Ἕτερον κοντάκιον <br>
		εἰς τὴν ἁγίαν γέννησιν <br>
		τοῦ Κυρίου ἡμῶν Ἰησοῦ Χριστοῦ, <br>
		φέρον ἀκροστιχίδα τήνδε· <br>
		τοῦ ταπεινοῦ Ῥωμανοῦ<br>
		ἦχος πλ. β´, ἰδιόμελον.</h2>

		<h2>Προοίμιον</h2>

		<p>Ὁ πρὸ ἑωσφόρου * ἐκ Πατρὸς ἀμήτωρ γεννηθεὶς <br>
		ἐπὶ γῆς ἀπάτωρ * ἐσαρκώθη σήμερον ἐκ σοῦ· <br>
		ὅθεν ἀστὴρ * εὐαγγελίζεται μάγοις, <br>
		ἄγγελοι δὲ * μετὰ ποιμένων ὑμνοῦσι <br>
		τὸν ἄσπορον τόκον σου, * ἡ κεχαριτωμένη.</p>

		<h2>Οἶκοι</h2>

		<p>Τὸν ἀγεώργητον βότρυν * βλαστήσασα ἡ ἄμπελος <br>
		ὡς ἐπὶ κλάδων ἀγκάλαις * ἐβάσταζε καὶ ἔλεγεν· <br>
		«Σὺ καρπός μου, * σὺ ζωή μου, <br>
		&lt;σὺ&gt; ἀφ᾿ οὗ ἔγνων * ὅτι καὶ ὃ ἤμην εἰμί, * σύ μου Θεός, <br>
		τὴν σφραγῖδα τῆς παρθενίας μου * ὁρῶσα ἀκατάλυτον, <br>
		κηρύττω σε ἄτρεπτον * Λόγον σάρκα γενόμενον. <br>
		Οὐκ οἶδα σποράν, * οἶδά σε λύτην τῆς φθορᾶς· <br>
		ἁγνὴ γάρ εἰμι, * σοῦ προελθόντος ἐξ ἐμοῦ· <br>
		ὡς γὰρ εὗρες ἔλιπες * μήτραν ἐμήν, <br>
		φυλάξας σώαν αὐτήν· * διὰ τοῦτο συγχορεύει <br>
		πᾶσα κτίσις βοῶσά μοι· * Ἡ κεχαριτωμένη.</p>

		<p>Οὐκ ἀθετῶ σου τὴν χάριν * ἧς ἔχω πεῖραν, δέσποτα· <br>
		οὐκ ἀμαυρῶ τὴν ἀξίαν * ἧς ἔτυχον τεκοῦσά σε· <br>
		τοῦ γὰρ κόσμου * βασιλεύω· <br>
		ἐπειδὴ κράτος * τὸ σὸν ἐβάστασα γαστρί, * πάντων κρατῶ· <br>
		μετεποίησας τὴν πτωχείαν μου * τῇ συγκαταβάσει σου, <br>
		σαυτὸν ἐταπείνωσας * καὶ τὸ γένος μου ὕψωσας. <br>
		Εὐφράνθητέ μοι * νῦν ἅμα, γῆ καὶ οὐρανός· <br>
		τὸν γὰρ ποιητὴν * ὑμῶν βαστάζω ἐν χερσί· <br>
		γηγενεῖς, ἀπόθεσθε * τὰ λυπηρά, <br>
		θεώμενοι τὴν χαρὰν * ἣν ἐβλάστησα ἐκ κόλπων <br>
		ἀμιάντων, καὶ ἤκουσα· * Ἡ κεχαριτωμένη.»</p>

		<p>Ὑμνολογούσης δὲ τότε * Μαρίας ὃν ἐγέννησε, <br>
		κολακευούσης δὲ βρέφος * ὃ μόνη ἀπεκύησεν, <br>
		ἤκουσεν ἡ * ἐν ὀδύναις <br>
		τεκοῦσα τέκνα, * καὶ γηθομένη τῷ Ἀδὰμ * Εὔα βοᾷ· <br>
		«Τίς ἐν τοῖς ὠσί μου νῦν ἤχησεν * ἐκεῖνο ὃ ἤλπιζον; <br>
		Παρθένον τὴν τίκτουσαν * τῆς κατάρας τὴν λύτρωσιν, <br>
		ἧς μόνη φωνὴ * ἔλυσέ μου τὰ δυσχερῆ <br>
		καὶ ταύτης γονὴ * ἔτρωσε τὸν τρώσαντά με· <br>
		ταύτην ἣν προέγραψεν * υἱὸς Ἀμώς, <br>
		ἡ ῥάβδος τοῦ Ἰεσσαὶ * ἡ βλαστήσασά μοι κλάδον <br>
		οὗ φαγοῦσα οὐ θνήξομαι, * ἡ κεχαριτωμένη.</p>

		<p>Τῆς χελιδόνος ἀκούσας * κατ᾿ ὄρθρον κελαδούσης μοι, <br>
		τὸν ἰσοθάνατον ὕπνον, * Ἀδάμ, ἀφεὶς ἀνάστηθι· <br>
		ἄκουσόν μου * τῆς συζύγου· <br>
		ἐγὼ ἡ πάλαι * πτῶμα προξενήσασα βροτοῖς * νῦν ἀνιστῶ. <br>
		Κατανόησον τὰ θαυμάσια, * ἰδὲ τὴν ἀπείρανδρον <br>
		διὰ τοῦ γεννήματος * ἰωμένην τοῦ τραύματος· <br>
		ἐμὲ γάρ ποτε * εἷλεν ὁ ὄφις καὶ σκιρτᾷ, <br>
		ἀλλ᾿ ἄρτι ὁρῶν * τοὺς ἐξ ἡμῶν φεύγει συρτῶς· <br>
		κατ᾿ ἐμοῦ μὲν ὕψωσε * τὴν κεφαλήν, <br>
		νυνὶ δὲ ταπεινωθεὶς * κολακεύει, οὐ χλευάζει, <br>
		δειλιῶν ὃν ἐγέννησεν * ἡ κεχαριτωμένη.»</p>

		<p>Ἀδὰμ ἀκούσας τοὺς λόγους * οὓς ὕφανεν ἡ σύζυγος, <br>
		ἐκ τῶν βλεφάρων τὸ βάρος * εὐθέως ἀποθέμενος <br>
		ἀνανεύει * ὡς ἐξ ὕπνου <br>
		καὶ οὖς ἀνοίξας * ὃ ἔφραξε παρακοὴ * οὕτως βοᾷ· <br>
		«Γλυκεροῦ ἀκούω κελαδήματος, * τερπνοῦ μινυρίσματος, <br>
		ἀλλὰ τοῦ μελίζοντος * νῦν ὁ φθόγγος οὐ τέρπει με· <br>
		γυνὴ γάρ ἐστιν, * ἧς καὶ φοβοῦμαι τὴν φωνήν· <br>
		ἐν πείρᾳ εἰμί, * ὅθεν τὸ θῆλυ δειλιῶ· <br>
		ὁ μὲν ἦχος θέλγει με * ὡς λιγυρός, <br>
		τὸ ὄργανον δὲ δονεῖ * μὴ ὡς πάλαι με πλανήσῃ <br>
		ἐπιφέρουσα ὄνειδος * ἡ κεχαριτωμένη.</p>

		<p>—Πληροφορήθητι, ἄνερ, * τοῖς λόγοις τῆς συζύγου σου· <br>
		οὐ γὰρ εὑρήσεις με πάλιν * πικρά σοι συμβουλεύουσαν· <br>
		τὰ ἀρχαῖα * γὰρ παρῆλθε <br>
		καὶ νέα πάντα * δείκνυσιν ὁ τῆς Μαριὰμ * γόνος Χριστός. <br>
		Τούτου τῆς νοτίδος ὀσφράνθητι * καὶ εὐθέως ἐξάνθησον, <br>
		ὡς στάχυς ὀρθώθητι· * τὸ γὰρ ἔαρ σε ἔφθασεν, <br>
		Ἰησοῦς Χριστὸς * πνέει ὡς αὔρα γλυκερά· <br>
		τὸν καύσωνα ᾧ ἦς * ἀποφυγὼν τὸν αὐστηρόν, <br>
		δεῦρο ἀκολούθει μοι * πρὸς Μαριάμ, <br>
		καὶ αὐτῆς πρὸ τῶν ποδῶν * ἐῤῥιμένους θεωροῦσα <br>
		εὐθέως σπλαγχνισθήσεται * ἡ κεχαριτωμένη.</p>

		<p>—Ἔγνων, ὦ γύναι, τὸ ἔαρ * καὶ τῆς τρυφῆς ὀσφραίνομαι <br>
		ἧς ἐξεπέσαμεν πάλαι· * καὶ γὰρ ὁρῶ παράδεισον <br>
		νέον, ἄλλον, * τὴν παρθένον <br>
		φέρουσαν κόλποις * αὐτὸ τὸ ξύλον τῆς ζωῆς * ὅπερ ποτὲ <br>
		Χερουβὶμ ἐτήρει τὸ ἅγιον * πρὸς τὸ μὴ ψαῦσαι &lt;ἐ&gt;μέ· <br>
		τοῦτο τοίνυν ἄψαυστον * ἐγὼ βλέπων φυόμενον, <br>
		ᾐσθόμην πνοῆς, * σύζυγε, τῆς ζωοποιοῦ <br>
		τῆς κόνιν ἐμὲ * ὄντα καὶ ἄψυχον πηλὸν <br>
		ποιησάσης ἔμψυχον· * ταύτης νυνὶ <br>
		τῇ εὐοσμίᾳ ῥωσθείς, * πορευθῶ πρὸς τὴν ἀνθοῦσαν <br>
		τὸν καρπὸν τῆς ζωῆς ἡμῶν, * τὴν κεχαριτωμένην.</p>

		<p>Ἰδού εἰμι πρὸ ποδῶν σου, * παρθένε, μῆτερ ἄμωμε, <br>
		καὶ δι᾿ ἐμοῦ πᾶν τὸ γένος * τοῖς ἴχνεσί σου πρόσκειται. <br>
		Μὴ παρίδῃς * τοὺς τεκόντας, <br>
		ἐπειδὴ τόκος * ὁ σὸς ἀνεγέννησε νῦν * τοὺς ἐν φθορᾷ· <br>
		τὸν ἐν Ἅιδῃ παλαιωθέντα με, * Ἀδὰμ τὸν πρωτόπλαστον <br>
		οἰκτείρησον, θύγατερ, * τὸν πατέρα σου στένοντα· <br>
		τὰ δάκρυά μου * βλέπουσα, σπλαγχνίσθητί μοι <br>
		καὶ τοῖς ὀδυρμοῖς * κλῖνον τὸ οὖς σου εὐμενῶς· <br>
		τὰ δὲ ῥάκη βλέπεις μου * ἅπερ φορῶ, <br>
		ἃ ὄφις ὕφανέ μοι· * ἄμειψόν μου τὴν πενίαν <br>
		ἐνώπιον οὗ ἔτεκες, * ἡ κεχαριτωμένη.</p>

		<p>—Ναί, ἡ ἐλπὶς τῆς ψυχῆς μου, * κἀμοῦ τῆς Εὔας ἄκουσον <br>
		καὶ τῆς ἐν λύπαις τεκούσης * τὸ αἶσχος ἀποσόβησον, <br>
		ὡς ἰδοῦσα * ὅτι πλέον <br>
		ἐγὼ ἡ τλήμων * τοῖς ὀδυρμοῖς τοῦ Ἀδὰμ * τήκω τὴν ψυχήν· <br>
		τῆς τρυφῆς γὰρ οὗτος μνησκόμενος * ἐμοὶ ἐπανίσταται <br>
		κραυγάζων ὡς· Εἴθε μὴ * τῆς πλευρᾶς μου ἐβλάστησας· <br>
		καλὸν ἦν μή σε * λαβεῖν εἰς βοήθειάν μου· <br>
		οὐκ ἔπιπτον γὰρ * νυνὶ εἰς τοῦτον τὸν βυθόν. <br>
		Καὶ λοιπὸν μὴ φέρουσα * τοὺς ἐλεγμοὺς <br>
		μηδὲ τὸν ὀνειδισμόν, * κατακάμπτω τὸν αὐχένα <br>
		ἕως οὗ ἀνορθώσῃς με, * ἡ κεχαριτωμένη.»</p>

		<p>Οἱ ὀφθαλμοὶ δὲ Μαρίας * τὴν Εὔαν θεωρήσαντες <br>
		καὶ τὸν Ἀδὰμ κατιδόντες * δακρύειν κατηπείγοντο· <br>
		ὅμως στέγει * καὶ σπουδάζει <br>
		νικᾶν τὴν φύσιν * ἡ παρὰ φύσιν τὸν Χριστὸν * σχοῦσα υἱόν· <br>
		ἀλλὰ τὰ σπλάγχνα ἐταράττετο * γονεῦσι συμπάσχουσα· <br>
		τῷ γὰρ ἐλεήμονι * μήτηρ ἔπρεπεν εὔσπλαγχνος. <br>
		Διὸ πρὸς αὐτούς· * «Παύσασθε τῶν θρήνων ὑμῶν, <br>
		καὶ πρέσβις ὑμῖν * γίνομαι πρὸς τὸν ἐξ ἐμοῦ· <br>
		ὑμεῖς δὲ ἀπώσασθε * τὴν συμφοράν, <br>
		τεκούσης μου τὴν χαράν· * διὰ τοῦτο τὰ τῆς λύπης <br>
		ἐκπορθήσουσα ἥκω νῦν * ἡ κεχαριτωμένη.</p>

		<p>Υἱὸν οἰκτίρμονα ἔχω * καὶ λίαν ἐλεήμονα, <br>
		ἐξ ὧν τῇ πείρᾳ ἐπέγνων· * προσέχω ὅπως φείδεται· <br>
		πῦρ ὑπάρχων, * ᾤκησέ με <br>
		τὴν ἀκανθώδη * καὶ οὐ κατέφλεξεν ἐμὲ * τὴν ταπεινήν· <br>
		ὡς πατὴρ οἰκτείρει υἱοὺς αὐτοῦ, * οἰκτείρει ὁ γόνος μου <br>
		τοὺς φοβουμένους αὐτόν, * ὡς Δαυὶδ προεφήτευσε. <br>
		Τὰ δάκρυα οὖν * στείλαντες, ἐκδέξασθέ με <br>
		μεσῖτιν ὑμῶν * γενέσθαι πρὸς τὸν ἐξ ἐμοῦ· <br>
		χαρᾶς γὰρ παραίτιος * ὁ γεννηθεὶς <br>
		ὁ πρὸ αἰώνων Θεός· * ἡσυχάσατε ἀλύπως, <br>
		πρὸς αὐτὸν γὰρ εἰσέρχομαι * ἡ κεχαριτωμένη.»</p>

		<p>Ῥήμασι τούτοις Μαρία * καὶ ἄλλοις δὲ τοῖς πλείοσι <br>
		παρακαλέσασα Εὔαν * καὶ ταύτης τὸν ὁμόζυγα, <br>
		εἰσελθοῦσα * πρὸς τὴν φάτνην, <br>
		αὐχένα κάμπτει * καὶ δυσωποῦσα τὸν υἱὸν * οὕτω φησί· <br>
		«Ἐπειδή με, ὦ τέκνον, ὕψωσας * τῇ συγκαταβάσει σου, <br>
		τὸ πενιχρὸν γένος μου * δι᾿ ἐμοῦ νῦν σοῦ δέεται. <br>
		Ἀδὰμ γὰρ πρός με * ἤλυθε στενάζων πικρῶς· <br>
		Εὔα δὲ αὐτῷ * ὀδυνωμένη συνθρηνεῖ· <br>
		ὁ δὲ τούτων αἴτιος * ὄφις ἐστὶν <br>
		τιμῆς γυμνώσας αὐτούς· * διὰ τοῦτο σκεπασθῆναι <br>
		ἐξαιτοῦσι βοῶντές μοι· * Ἡ κεχαριτωμένη.»</p>

		<p>Ὡς δὲ τοιαύτας δεήσεις * προσήγαγεν ἡ ἄμωμος <br>
		Θεῷ κειμένῳ ἐν φάτνῃ, * λαβὼν εὐθὺς ὑπέγραφεν· <br>
		ἑρμηνεύων * τὰ ἐσχάτως, <br>
		φησίν· «Ὦ μῆτερ, * καὶ διὰ σὲ καὶ διὰ σοῦ * σῴζω αὐτούς. <br>
		Εἰ μὴ σῶσαι τούτους ἠθέλησα, * οὐκ ἂν ἐν σοὶ ᾤκησα, <br>
		οὐκ ἂν ἐκ σοῦ ἔλαμψα, * οὐκ ἂν μήτηρ μου ἤκουσας· <br>
		τὴν φάτνην ἐγὼ * διὰ τὸ γένος σου οἰκῶ, <br>
		μαζῶν δὲ τῶν σῶν * βουλόμενος νῦν γαλουχῶ, <br>
		ἐν ἀγκάλαις φέρεις με * χάριν αὐτῶν· <br>
		ὃν οὐχ ὁρᾷ Χερουβὶμ * ἰδοὺ βλέπεις καὶ βαστάζεις <br>
		καὶ ὡς υἱὸν κολακεύεις με, * ἡ κεχαριτωμένη.</p>

		<p>Μητέρα σε ἐκτησάμην * ὁ πλαστουργὸς τῆς κτίσεως <br>
		καὶ ὥσπερ βρέφος αὐξάνω * ὁ ἐκ τελείου τέλειος· <br>
		τοῖς σπαργάνοις * ἐνειλοῦμαι <br>
		διὰ τοὺς πάλαι * χιτῶνας δερματίνους * φορέσαντας, <br>
		καὶ τὸ σπήλαιόν μοι ἐράσμιον * διὰ τοὺς μισήσαντας <br>
		τρυφὴν καὶ παράδεισον * καὶ φθορὰν ἀγαπήσαντας· <br>
		παρέβησάν μου * τὴν ζωηφόρον ἐντολήν· <br>
		κατέβην εἰς γῆν * ἵνα ἔχουσι τὴν ζωήν. <br>
		Ἂν δὲ καὶ τὸ ἕτερον * μάθῃς, σεμνή, <br>
		ὃ μέλλω δρᾶν δι᾿ αὐτούς, * μετὰ πάντων τῶν στοιχείων <br>
		σὲ δονεῖ τὸ γενόμενον, * ἡ κεχαριτωμένη.»</p>

		<p>Ἀλλὰ τοιαῦτα εἰπόντος * τοῦ πᾶσαν γλῶσσαν πλάσαντος <br>
		καὶ τῆς μητρὸς τῇ δεήσει * ταχέως ὑπογράψαντος, <br>
		ἔτι εἶπεν * ἡ Μαρία· <br>
		«Ἐὰν λαλήσω, * μὴ ὀργισθῇς μοι τῇ πηλῷ, * ὦ πλαστουργέ· <br>
		ὡς πρὸς τέκνον παῤῥησιάσομαι· * θαῤῥῶ ὡς σὲ γεννήσασα· <br>
		σύ μοι γὰρ τῷ τόκῳ σου * πᾶσαν καύχησιν δέδωκας. <br>
		Ὃ μέλλεις τελεῖν * τί ἐστι θέλω νῦν μαθεῖν· <br>
		μὴ κρύψῃς ἐμοὶ * τὴν ἀπ᾿ αἰῶνός σου βουλήν· <br>
		ὅλον σε ἐγέννησα· * φράσον τὸν νοῦν <br>
		ὃν ἔχεις περὶ ἡμᾶς, * ἵνα μάθω καὶ ἐκ τούτου <br>
		ὅσης ἔτυχον χάριτος * ἡ κεχαριτωμένη.</p>

		<p>—Νικῶμαι διὰ τὸν πόθον * ὃν ἔχω πρὸς τὸν ἄνθρωπον», <br>
		ὁ ποιητὴς ἀπεκρίθη. * «Ἐγώ, δούλη καὶ μῆτερ μου, <br>
		οὐ λυπῶ σε· * γνωριῶ σοι <br>
		ἃ θέλω πράττειν * καὶ θεραπεύσω σου ψυχήν, * ὦ Μαριάμ. <br>
		Τὸν ἐν ταῖς χερσί σου φερόμενον * τὰς χεῖρας ἡλούμενον <br>
		μετὰ μικρὸν ὄψει με, * ὅτι στέργω τὸ γένος σου· <br>
		ὃν σὺ γαλουχεῖς * ἄλλοι ποτίσουσι χολήν· <br>
		ὃν καταφιλεῖς * μέλλει πληροῦσθαι ἐμπτυσμῶν· <br>
		ὃν ζωὴν ἐκάλεσας, * ἔχεις ἰδεῖν <br>
		κρεμάμενον ἐν σταυρῷ * καὶ δακρύσεις ὡς θανόντα, <br>
		ἀλλ᾿ ἀσπάσει με ἀναστάντα, * ἡ κεχαριτωμένη.</p>

		<p>Ὅλων δὲ τούτων ἐν πείρᾳ * βουλήσει μου γενήσομαι, <br>
		καὶ πάντων τούτων αἰτία * διάθεσις γενήσεται <br>
		ἣν ἐκ πάλαι * ἕως ἄρτι <br>
		πρὸς τοὺς ἀνθρώπους * ἐπεδειξάμην ὡς Θεός, * σῶσαι ζητῶν.» <br>
		Μαριὰμ δὲ τούτων ὡς ἤκουσεν * ἐκ βάθους ἐστέναξε <br>
		βοῶσα· «Ὦ βότρυς μου, * μὴ ἐκθλίψωσί σε ἄνομοι· <br>
		βλαστήσαντός σου * μὴ ὄψωμαι τέκνου σφαγήν.» <br>
		Ὁ δὲ πρὸς αὐτὴν * ἔφησεν οὕτως εἰπών· <br>
		«Παῦσαι, μῆτερ, κλαίουσα * ὃ ἀγνοεῖς· <br>
		ἐὰν γὰρ μὴ τελεσθῇ, * ἀπολοῦνται οὗτοι πάντες <br>
		ὑπὲρ ὧν ἱκετεύεις με, * ἡ κεχαριτωμένη.</p>

		<p>Ὕπνον δὲ νόμισον εἶναι * τὸν θάνατόν μου, μῆτερ μου· <br>
		τρεῖς γὰρ ἡμέρας τελέσας * ἐν μνήματι θελήματι, <br>
		μετὰ ταῦτα * σοὶ ὁρῶμαι <br>
		ἀναβιώσας * καὶ ἀνακαινίσας τὴν γῆν * καὶ τοὺς ἐκ γῆς. <br>
		Ταῦτα, μῆτερ, πᾶσιν ἀνάγγειλον, * ἐν τούτοις πλουτίσθητι, <br>
		ἐκ τούτων βασίλευσον, * διὰ τούτων εὐφράνθητι.» <br>
		Ἐξῆλθεν εὐθὺς * ἡ Μαριὰμ πρὸς τὸν Ἀδάμ, <br>
		εὐαγγελισμὸν * φέρουσα τῇ Εὔᾳ φησί· <br>
		«Τέως ἡσυχάσατε * ὅσον μικρόν· <br>
		ἠκούσατε γὰρ αὐτοῦ * ἅπερ εἶπεν ὑπομεῖναι <br>
		δι᾿ ὑμᾶς τοὺς βοῶντάς μοι· * Ἡ κεχαριτωμένη.»</p>

		</td>
		<td valign="top">
		<h2>Τῌ <br>
		ΕΠΑΥΡΙΟΝ <br>
		ΤΗΣ <br>
		ΧΡΙΣΤΟΥ <br>
		ΓΕΝΝΗΣΕΩΣ<br>
		</h2>

		<h2>Προοίμιον</h2>

		<p>Ἐκεῖνος ποὺ πρὶν τὸν Ἑωσφόρο ἀπ᾿ τὸν Πατέρα ἐγεννήθη δίχως μητέρα,<br>
		στὴ γῆ χωρὶς πατέρα σήμερα ἐσαρκώθη ἀπὸ Σένα·<br>
		Γι᾿ αὐτὸ ἕνα ἄστρο φέρνει στοὺς μάγους τὸ χαρμόσυνο μήνυμα,<br>
		καὶ ἄγγελοι μαζὶ μὲ τοὺς βοσκοὺς ὑμνοῦνε<br>
		τὴν ἀνείπωτη γέννα Σου, ὦ Κεχαριτωμένη.</p>

		<h2>Οἶκοι</h2>

		<p><b><font color="#cc0000">α´. </font></b>Τὸ Σταφύλι τὸ ἄσπαρτο ὅταν ἔβγαλε 
		ἡ Ἄμπελος<br>
		σὰν κλῆμα πάνω σε κλαδιὰ στὴν ἀγκαλιὰ τῆς Τὸ κράταγε κι ἔλεγε·<br>
		«Εἶσαι Σὺ ὁ καρπός μου, εἶσαι Σὺ ἡ ζωή μου,<br>
		ἀπ᾿ τὸν Ὁποῖο ἔμαθα ὅτι καὶ τώρα εἶμαι αὐτὸ ποὺ ἤμουνα·<br>
		Εἶσαι Σὺ ὁ Θεός μου.<br>
		Τὴ σφραγίδα τῆς παρθενίας μου, καθὼς βλέπω ἀπείραχτη,<br>
		Σὲ κηρύττω ἀμετάβλητο Λόγο ποὺ σάρκα ἐφόρεσε.<br>
		Πῶς σὲ συνέλαβα δὲν ξέρω, σὲ ἀναγνωρίζω ὅμως<br>
		καταλύτη τῆς φθορᾶς.<br>
		Γιατὶ εἶμαι ἁγνὴ ἂν καὶ Σὲ γέννησα,<br>
		γιατὶ ἄφησες τὴ μήτρα μου ὅπως τὴν εὑρῆκες, τὴν <br>
		ἐφύλαξες ἄθικτη.<br>
		Γι᾿ αὐτὸ μαζί μου γιορτάζει ἡ πλάσι ὁλόκληρη καὶ μοῦ<br>
		φωνάζει· ῾ὦ Κεχαριτωμένη᾿.</p>

		<p><b><font color="#cc0000">β´. </font></b>Δὲν ἀρνιέμαι τὴ Χάρι Σου ποὺ 
		δοκίμασα, Δέσποτα.<br>
		οὔτε λιγοστεύω τὴν τιμὴ ποὺ ἔλαβα μὲ τὸ νὰ Σὲ γεννήσω.<br>
		Γιατὶ εἶμαι τοῦ κόσμου Βασίλισσα.<br>
		Ἐπειδὴ τὴ δύναμί Σου στὰ σπλάχνα μου βάσταξα,<br>
		κυβερνάω τὰ πάντα.<br>
		Ἄλλαξες τὴ φτώχειά μου σὲ πλούτη μὲ τὸν ἐρχομό Σου.<br>
		Τὸν Ἑαυτό Σου ταπείνωσες καὶ τὸ γένος μου ὕψωσες.<br>
		Χαρῆτε τώρα μὲ μένα ἐπίγεια κι οὐράνια.<br>
		Γιατὶ κρατῶ στὰ χέρια μου τὸν Δημιουργό σας.<br>
		Ἄνθρωποι, ἀφῆστε πιὰ τὴ λύπη καθὼς βλέπετε τὴ Χαρὰ<br>
		ποὺ γέννησα ἀπὸ ἁγνὴ κοιλιὰ κι ἄκουσα τὴν προσφώνησι<br>
		ἡ Κεχαριτωμένη.»</p>

		<p><b><font color="#cc0000">γ´. </font></b>Καὶ καθὼς ὑμνολογοῦσε τότε ἡ 
		Μαρία τὸ Παιδὶ ποὺ ἐγέννησε,<br>
		κι ἔλεγε λόγια τρυφερὰ στὸ Θεῖο Βρέφος ποὺ ἔφερε στὸν κόσμο μόνη Της,<br>
		τὴν ἄκουσε ἐκείνη ποὺ μὲ πόνους<br>
		γέννησε παιδιά, κι ὁλόχαρη ἡ Εὔα λέει στὸν Ἀδάμ·<br>
		«Ποιὸς ἔκαμε τώρα τ᾿ αὐτιά μου ν᾿ ἀκούσουν αὐτὸ ποὺ περίμενα,<br>
		δηλ. τὴν Παρθένο ποὺ γεννᾶ τὴ λευτεριὰ ἀπ᾿ τὴν κατάρα;<br>
		Αὐτῆς καὶ ἡ φωνὴ μονάχα τὶς δυσκολίες μου ἀφάνισε,<br>
		καὶ τὸ Παιδὶ Τῆς ἔδεσε ἐκεῖνον ποὺ μ᾿ ἐπλήγωσε.<br>
		Αὐτή, ποὺ τὴν προφήτεψε τὸ τέκνο τοῦ Ἀμῶς, τοῦ Ἰεσσαὶ τὸ Ῥαβδί,<br>
		ποὺ βλάστησε Δέντρο γιὰ μένα καὶ δὲν θὰ πεθάνω ἂν<br>
		φάω ἀπ᾿ αὐτό,<br>
		ἡ Κεχαριτωμένη.</p>

		<p><b><font color="#cc0000">δ´. </font></b>Ἄκουσε τὴν Χελιδόνα ποὺ μοῦ κελαηδεῖ 
		τὰ χαράματα,<br>
		τὸν ἰσοθάνατο ὕπνο, Ἀδάμ, ἄφησε καὶ σήκω·<br>
		ἄκουσε ἐμένα, τὴ γυναίκα σου.<br>
		Ἐγὼ ποὺ παλιὰ προξένησα τὴν ἠθικὴ κατάπτωσι τῶν<br>
		ἀνθρώπων τώρα καὶ πάλι τοὺς σηκώνω.<br>
		Προσπάθησε νὰ καταλάβης τὰ θαυμαστὰ γεγονότα.<br>
		Κύτταξε πῶς αὐτὴ ἡ Κόρη, ποὺ ἄντρα δὲ γνώρισε,<br>
		γιατρεύει τὸ τραῦμα σου μὲ τὸ Παιδὶ ποὺ γέννησε.<br>
		Ἐμένα βέβαια κάποτε τὸ φίδι παρέσυρε καὶ σκιρτάει ἀπὸ χαρά.<br>
		Μὰ τώρα ποὺ βλέπει τοὺς ἀπογόνους μας φεύγει μὲ σύρσιμο.<br>
		Σήκωσε τότε κεφάλι σὲ μένα μὰ τώρα ποὺ ταπεινώθηκε<br>
		κολακεύει, δὲν χλευάζει, γιατὶ τρέμει Αὐτὸν ποὺ γέννησε<br>
		ἡ Κεχαριτωμένη.»</p>

		<p><b><font color="#cc0000">ε´. </font></b>Καθὼς ὁ Ἀδὰμ ἄκουσε τὰ λόγια 
		ποὺ σύνταξε ἡ γυναίκα του,<br>
		ἀμέσως ἐδίωξε τὸν ὕπνο ποὺ τοῦ ἐβάραινε τὰ βλέφαρα<br>
		καὶ τὸ κεφάλι τοῦ τίναξε σὰν αὐτὸν ποὺ ξυπνάει<br>
		καὶ τέντωσε τ᾿ αὐτιά του ποὺ τάφραξε ἡ παρακοὴ κι εἶπε τὰ παρακάτω:<br>
		«Ἀκούω ἁπαλὸ κελάηδημα κι ἕναν εὐχάριστο ψίθυρο.<br>
		Μὰ τώρα ὁ ἦχος αὐτοῦ του τραγουδιοῦ δὲν μὲ μαγεύει,<br>
		γιατὶ τὸ λέει γυναίκα κι αὐτῆς φοβᾶμαι τὴ φωνή.<br>
		Ἔχω πείρα κακή, γι᾿ αὐτὸ καὶ φοβᾶμαι τὸ θηλυκό.<br>
		Ὁ ἦχος μὲ μαγεύει γιατὶ ᾿ναι ἁπαλός, τὸ ὄργανο ὅμως<br>
		ποὺ τὸν βγάζει<br>
		μὲ κάνει νὰ φοβᾶμαι, μήπως μὲ ξεγελάσει ὅπως ἄλλοτε<br>
		καὶ προξενήσει ἐντροπὴ<br>
		στὴν Κεχαριτωμένη.»</p>

		<p><b><font color="#cc0000">στ´. </font></b>«Ἐμπιστέψου ἀπόλυτα στὴ γυναίκας 
		σου, ἄντρα, τὰ λόγια,<br>
		γιατὶ δὲν θὰ σὲ συμβουλέψω πάλι πράγματα ποὺ δίνουν πίκρες.<br>
		Τὰ παλιὰ πιὰ περάσανε,<br>
		κι ὅλα νέα τὰ ἔκαμε τῆς Μαρίας ὁ Γιός, ὁ Χριστός.<br>
		Τὴ δροσιὰ Τοῦ ὀσφράνσου τὴν καὶ ἀμέσως λουλουδίασε,<br>
		σὰν τὸ στάχυ ξεπρόβαλε, γιατὶ ἄνοιξι σ᾿ ἐπίασε,<br>
		ὁ Ἰησοῦς Χριστὸς πνέει σὰν αὔρα γλυκειά.<br>
		Ν᾿ ἀποφύγῃς προσπάθησε τὸν ἀφόρητο καύσωνα στὸν ὁποῖο βρισκόσουνα<br>
		καὶ ἐμπρὸς ἀκολοῦθα μὲ στὴ Μαρία νὰ πᾶμε, καὶ τὰ ἄχραντα πόδια Της<br>
		τώρα μαζί μου ἄγγιξε κι ἀμέσως θὰ μᾶς σπλαχνιστῆ<br>
		ἡ Κεχαριτωμένη.»</p>

		<p><b><font color="#cc0000">ζ´. </font></b>«Νοιώθω, γυναίκα, τὴν Ἄνοιξι 
		καὶ τὴν ἀπόλαυσι αἰσθάνομαι<br>
		ποὺ χάσαμε παλιά, γιατὶ βλέπω Παράδεισο<br>
		νέο, ἀλλοιώτικο τὴν Παρθένο<br>
		νὰ κρατᾶ στὴν ἀγκάλη τὸ ἴδιο τὸ Ξύλο τῆς Ζωῆς, τὸ ὁποῖο κάποτε<br>
		ἐφρουροῦσε ἅγιο Χερουβεὶμ γιὰ νὰ μὴν τὸ ἀγγίξω.<br>
		Λοιπὸν ἀχειροποίητο τὸ βλέπω νὰ φυτρώνη<br>
		καὶ ἐνοίωσα, γυναίκα μου, πνοὴ τὴ ζωηφόρο του,<br>
		ἐγώ, ποὺ σκόνη ἤμουνα καὶ ἄψυχος πηλός,<br>
		ἐγέμισα ζωή. Κι ἀφοῦ ἐπῆρα δύναμι ἀπὸ τὴν εὐωδία της<br>
		θὰ τραβήξω γιὰ Κείνην, ποὺ ἀνθίζει τὸν Καρπό της<br>
		ζωῆς μας,<br>
		ἡ Κεχαριτωμένη.</p>

		<p><b><font color="#cc0000">η´. </font></b>Νά ᾿μαι μπροστὰ στὰ πόδια Σου, 
		Παρθένα Μάνα ἄμωμη,<br>
		καὶ στὸ δικό μου πρόσωπο ὅλη ἡ ἀνθρωπότητα Ἐσένα προσκυνάει.<br>
		Μὴν παραβλέψης τοὺς γονεῖς Σου,<br>
		γιατὶ τώρα ἀναγέννησε τοὺς πεσμένους ὁ Γιός Σου.<br>
		Ἐμένα, τὸν Ἀδὰμ τὸν πρωτόπλαστο, ποὺ παλίωσα στὸν Ἅδη,<br>
		λυπήσου, θυγατέρα, τὸν πατέρα Σου ποὺ ἀναστενάζει.<br>
		Σπλαχνίσου μὲ βλέποντας τὰ δάκρυά μου<br>
		καὶ σκύψε μὲ στοργὴ στὰ βάσανά μου.<br>
		Καὶ βλέποντας τὰ ῥάκη ποὺ φοράω, τὰ ὁποῖα μου τὰ<br>
		ὕφανε τὸ φίδι,<br>
		ἄλλαξέ μου τὴ φτώχεια μπροστὰ σ᾿ Ἐκεῖνον ποὺ<br>
		ἐγέννησες<br>
		ὦ Κεχαριτωμένη.»</p>

		<p><b><font color="#cc0000">θ´. </font></b>«Τώρα, ἐλπίδα τῆς ψυχῆς μου, 
		ἄκουσε κι ἐμένα τὴν Εὔα<br>
		καὶ σβῆσε τὴν ντροπὴ ἐκείνης ποὺ μὲ βάσανα γεννάει τὰ παιδιά της,<br>
		γιατὶ τὸ ξέρεις πὼς περισσότερο<br>
		ἐγὼ ἡ δύστυχη ὑποφέρω ἀπὸ τοὺς θρήνους τοῦ Ἀδάμ.<br>
		Γιατὶ αὐτὸς σὰν ποὺ θυμᾶται τὸν παράδεισο μὲ μένα τὰ βάζει<br>
		καὶ μὲ βρίζει λέγοντας ᾿καλλίτερα νὰ μὴν εἶχες βγεῖ ἀπ᾿ τὴν πλευρά μου,
		<br>
		καλλίτερα νὰ μὴ σὲ ἔπαιρνα βοηθό μου.<br>
		γιατὶ τώρα δὲν θάπεφτα στὸ βάραθρο ἐτοῦτο´.<br>
		Καὶ ἐπειδὴ πιὰ δὲν μπορῶ νὰ ὑποφέρω τοὺς ἐλέγχους οὔτε καὶ τὶς βρισιές του<br>
		σκύβω τὸ κεφάλι μέχρι ποὺ νὰ μὲ σηκώσῃς Ἐσὺ<br>
		ἡ Κεχαριτωμένη.»</p>

		<p><b><font color="#cc0000">ι´. </font></b>Καὶ τὰ μάτια τῆς Μαρίας καθὼς 
		κοίταξαν τὴν Εὔα<br>
		καὶ τὸν Ἀδὰμ ἐρεύνησαν ἀμέσως δάκρυα γέμισαν.<br>
		Ὅμως συγκρατιέται καὶ τρέχει<br>
		νὰ νικήση τὴν φυσικὴ ἀδυναμία τῆς Αὐτὴ ποὺ Γιὸ<br>
		ἀπόχτησε τὸ Χριστὸ μὲ τρόπο ὑπερφυσικό.<br>
		Μὰ ἡ καρδιὰ τῆς πόναγε γιατὶ μὲ τοὺς γονεῖς ἔπασχε.<br>
		Ἀφοῦ στὸν Ἐλεήμονα ταιρίαζε Μάνα σπλαχνική.<br>
		Γι᾿ αὐτὸ καὶ λέει πρὸς αὐτούς· «Τοὺς θρήνους σας νὰ πάψετε,<br>
		κι ἐγὼ μεσίτρια θὰ σᾶς γίνω στὸ Γιό μου,<br>
		κι ἀπὸ τὴ συμφορὰ ἐσεῖς ν᾿ ἀπαλλαχθῆτε ἀφοῦ ἐγὼ τὴν <br>
		χαρὰ ἐγέννησα.<br>
		Γιὰ τοῦτο ἔρχομαι τὰ ὀχυρά της λύπης ὅλα νὰ<br>
		γκρεμίσω<br>
		ἡ Κεχαριτωμένη.</p>

		<p><b><font color="#cc0000">ια´. </font></b>Ἔχω Γιὸ φιλεύσπλαχνο καὶ πολὺ 
		Ἐλεήμονα,<br>
		καθὼς ἡ πείρα μὲ δίδαξε. Βλέπω τὸ πόσο στοργικὰ<br>
		φροντίζει τοὺς ἀνθρώπους.<br>
		Ἂν καὶ εἶναι φωτιά, κατοίκησε<br>
		στὴν κοιλιά μου καὶ δὲν μὲ κατάκαψε τὴν ταπεινή.<br>
		Ὅπως ὁ πατέρας λυπᾶται τὰ παιδιά του, ἔτσι κι ὁ Γιός μοῦ σπλαχνίζεται<br>
		ὅσους Τὸν σέβονται, ὅπως ὁ Δαβὶδ τὸ προφήτεψε.<br>
		Τὰ δάκρυα λοιπὸν σταματῆστε καὶ δεχθῆτε<br>
		νὰ γίνω μεσίτρια δική σας στὸ Γιό μου.<br>
		Γιατὶ πηγὴ τῆς χαρᾶς εἰν᾿ Αὐτὸς ποὺ γεννήθηκε, ὁ Ἄχρονος Θεός.<br>
		Ἡσυχάστε, μὴ λυπάσθε, γιατὶ μπαίνω στὴ Σπηλιὰ σ᾿ Αὐτόν, ἐγὼ<br>
		ἡ Κεχαριτωμένη.»</p>

		<p><b><font color="#cc0000">ιβ´. </font></b>Μ᾿ αὐτὰ τὰ λόγια ἡ Φιλάνθρωπη 
		Μαρία<br>
		ἐμψύχωσε τὴν Εὔα καὶ τὸν ἄντρα της<br>
		κι ὕστερα μπῆκε στὴ Φάτνη<br>
		σκύβει τὸ κεφάλι καὶ ὁλοθερμὰ τὸ Γιό της ἱκετεύει μὲ τέτοια λόγια·<br>
		«Ἐπειδή, Παιδί μου, ψηλὰ μὲ ἀνέβασες μὲ τὸν ἐρχομό Σου,<br>
		τὸ φτωχὸ γένος μου μὲ τὸ πρόσωπό μου τώρα σὲ παρακαλεῖ· <br>
		γιατὶ ὁ Ἀδὰμ ἦρθε σὲ μένα ἀναστενάζοντας πικρά·<br>
		καὶ ἡ Εὔα θρηνεῖ καὶ δέρνεται μαζί του·<br>
		Κι αἰτία γιὰ ὅλα αὐτὰ εἶναι τὸ φίδι ποὺ τοὺς ἐγύμνωσε ἀπὸ κάθε τιμή·<br>
		γιὰ τοῦτο καὶ παρακαλοῦν νὰ τοὺς σκεπάσης μὲ τὴ χάρι Σου <br>
		καὶ πάλι καὶ μὲ φωνάζουν<br>
		῾ἡ Κεχαριτωμένη᾿.»</p>

		<p><b><font color="#cc0000">ιγ´. </font></b>Καὶ καθὼς ἔκανε τέτοια παρακάλια 
		ἡ Ἄψογη<br>
		στὸ Θεὸ ποὺ βρισκόταν στὴ Φάτνη, ἀμέσως Ἐκεῖνος<br>
		ἐπῆρε τὸ λόγο κι ἀπάντησε<br>
		καὶ ἑρμηνεύοντας τὰ τελευταῖα γεγονότα<br>
		εἶπε: «Ὦ Μητέρα καὶ γιὰ Σένα καὶ μὲ Σένα Μεσίτρια σώζω αὐτούς· <br>
		ἂν αὐτοὺς νὰ σώσω δὲν ἤθελα, μέσα Σου δὲν θὰ κατοικοῦσα,<br>
		καὶ σάρκα δὲν θὰ ἔπαιρνα ἀπὸ Σένα οὔτε θὰ σ᾿ ἔλεγα Μητέρα μου·<br>
		γιὰ τὸ γένος Σου στὴ Φάτνη κατοικῶ·<br>
		καὶ θεληματικὰ τώρα Ἐγὼ θηλάζω ἀπ᾿ τὸ μαστό Σου·<br>
		γιὰ χάρι τους μὲ ἔχεις ἀγκαλιά· Ἐμὲ ποὺ Χερουβεὶμ δὲν βλέπουν<br>
		νὰ ποὺ Ἐσὺ καὶ βλέπεις καὶ βαστᾶς καὶ σὰν Παιδί Σου μὲ χαϊδεύεις,<br>
		ὦ Κεχαριτωμένη.</p>

		<p><b><font color="#cc0000">ιδ´. </font></b>Μητέρα μου Σὲ ἔκανα Ἐγώ, τῆς 
		κτίσεως ὁ Πλάστης,<br>
		καὶ σὰν Βρέφος μεγαλώνω Ἐγώ, ποὺ ἀπὸ τέλειο<br>
		Πατέρα τέλειος ἐβγῆκα·<br>
		στὰ σπάργανα τυλίγομαι<br>
		γι᾿ αὐτοὺς ποὺ φόρεσαν παλιὰ δερμάτινους χιτῶνες,<br>
		καὶ ἀγαπῶ τὸ Σπήλαιο γιὰ κείνους ποὺ ἐμίσησαν<br>
		παράδεισο κι ἀπολαψη καὶ τὸ χαμὸ ἀγάπησαν<br>
		καὶ παραβάτες ἔγιναν τῆς ζωηφόρας ἐντολῆς·<br>
		κατέβηκα ἐδῶ στὴ γῆ ζωὴ γιὰ νὰ λάβουν ἀθάνατη·<br>
		Κι ἂν μάθης ἀκόμα, Σεμνή, πὼς σταυρώνομαι καὶ πεθαίνω γιὰ χάρι τους,<br>
		μαζὶ μὲ ὅλα τὰ στοιχεῖα τῆς φύσεως θὰ ταραχθῆς καὶ κλάψης Ἐσὺ<br>
		ἡ Κεχαριτωμένη.»</p>

		<p><b><font color="#cc0000">ιε´. </font></b>Κι ὅταν εἶπεν αὐτὰ κάθε γλώσσας 
		ὁ Πλάστης<br>
		ἀπάντησε πρόθυμα στὰ παρακάλια τῆς Μητέρας Του<br>
		«Περισσότερα», πρόσθεσε ἀκόμα ἡ Μαρία,<br>
		«ἂν σοῦ πῶ, μὴ θυμώσεις μὲ μένα τὴν ταπεινή, Πλαστουργέ μου·<br>
		γιατὶ θὰ σοῦ μιλήσω μὲ θάῤῥος καθὼς μιλάει κανεὶς<br>
		στὸ παιδί του· παίρνω αὐτὸ τὸ θάῤῥος ὡς μητέρα Σου,<br>
		γιατὶ Ἐσὺ μὲ τὴ γέννησί σου μοῦ ἔδωσες κάθε δικαίωμα νὰ καυχιέμαι·<br>
		θέλω τώρα νὰ μάθω αὐτὸ ποὺ σκοπεύεις νὰ κάνῃς·<br>
		μὴν ἀποκρύψεις ἀπὸ μένα τὸ προαιώνιο θέλημά Σου·<br>
		Τέλειο ἄνθρωπο Σ᾿ ἐγέννησα· τὸ σχέδιο φανέρωσε ποὺ ἔχεις γιὰ μᾶς,<br>
		γιὰ νὰ μάθω καὶ μ᾿ αὐτὸ τὸ πόσο εἶμαι τυχερὴ<br>
		ἡ Κεχαριτωμένη.»</p>

		<p><b><font color="#cc0000">ιστ´. </font></b>«Ἀπ᾿ τὴν ἀγάπη λυγίζω, ποὺ 
		ἔχω γιὰ τὸν ἄνθρωπο»,<br>
		ἀπάντησε ὁ Πλάστης, «ἐγώ, πλάσμα μου καὶ Μητέρα μου·<br>
		νὰ σὲ λυπήσω δὲν θέλω· μὰ θὰ σοῦ φανερώσω <br>
		τὰ ὅσα θέλω νὰ κάνω καὶ ἱκανοποίησι θὰ δώσω στὴν<br>
		ταραγμένη σου ψυχή, ὦ Μαριάμ·<br>
		Ἐμένα ποὺ κρατᾶς στὰ χέρια Σου, νὰ μοῦ τρυποῦν τὰ χέρια<br>
		σύντομα θὰ δής, ἀπὸ ἀγάπη γιὰ τὸ γένος σου·<br>
		Αὐτὸν ποὺ θηλάζης Ἐσύ, ἄλλοι χολὴ θὰ Τὸν ποτίσουν·<br>
		τὸ Πρόσωπο ποὺ Σὺ καταφιλεῖς, θὰ τὸ γεμίσουν μὲ φτυσίματα·<br>
		Αὐτὸν ποὺ ἀποκάλεσες Ζωή, στὸ Σταυρὸ θὰ Τὸν δῇς κρεμασμένο,<br>
		καὶ πεθαμένο θὰ Τὸν κλάψης μὰ καὶ ἀναστημένο θὰ Τὸν ἀσπαστῇς<br>
		ἡ Κεχαριτωμένη.</p>

		<p><b><font color="#cc0000">ιζ´. </font></b>Κι ὅλα αὐτὰ θὰ τὰ πάθω γιατὶ 
		τὸ θέλω Ἐγώ·<br>
		καὶ αἰτία γιὰ ὅλα θὰ εἶναι ἡ ἀγαθή μου διάθεσι,<br>
		ποὺ ἀπὸ παλιὰ μέχρι τώρα<br>
		ὡς Θεὸς στοὺς ἀνθρώπους ἐπέδειξα ζητώντας νὰ τοὺς σώσω».<br>
		Ἡ δὲ Μαριὰμ αὐτὰ καθὼς ἄκουσε βαριαναστέναξε<br>
		καὶ εἶπε· «Σταφύλι μου, οἱ ἄνομοι, ἂς μὴ Σὲ λειώσουν·<br>
		Βλαστάρι μου, ἂς μὴ δῶ τὴ σφαγὴ τοῦ Παιδιοῦ μου».<br>
		Κι Ἐκεῖνος Τῆς ἀπάντησε τέτοια λέγοντάς Της·<br>
		«Πάψε, Μητέρα, νὰ κλαῖς γιὰ κάτι ποὺ δὲν ξέρεις· γιατὶ ἅμα δὲ γίνη,<br>
		ὅλοι αὐτοὶ θὲ νὰ χαθοῦν, γιὰ τοὺς ὁποίους μὲ ἱκετεύεις,<br>
		ἡ Κεχαριτωμένη.</p>

		<p><b><font color="#cc0000">ιη´. </font></b>Καὶ γιὰ ὕπνο λογαρίασε τὴ θανή 
		μου, Μητέρα·<br>
		γιατὶ τρεῖς ἡμέρες θὰ μείνω στὸ μνῆμα μου θέλοντας<br>
		καὶ μετὰ θὰ μὲ δῇς ἐμπροστά Σου<br>
		ζωντανὸν γιὰ ν᾿ ἀλλάξω τὴ γῆ καὶ τὸν κόσμο της·<br>
		αὐτά, Μητέρα, σὲ ὅλους ἀνάγγειλε, αὐτὰ ἂς εἶναι τὰ πλούτη Σου·<br>
		γίνε μ᾿ αὐτὰ βασίλισσα καὶ γέμισε μὲ τοῦτα εὐφροσύνη».<br>
		Καὶ ἀμέσως ἐβγῆκε ἡ Μαρία καὶ τράβηξε πρὸς τὸν Ἀδάμ·<br>
		καὶ στὴν Εὔα φέρνοντας τὸ χαρούμενο μήνυμα, λέει·<br>
		«Μέχρις ὅτου νὰ γίνουν ἐτοῦτα ἡσυχάστε λιγάκι· γιατὶ<br>
		ἀκούσατε ἀπ᾿ τὸν Ἴδιο,<br>
		τὰ ὅσα εἶπε πὼς θὰ πάθῃ γιὰ σᾶς ποὺ μὲ φωνάζετε<br>
		῾ἡ Κεχαριτωμένη᾿.»</p>

		<p><i>Ἡ παροῦσα Δ´ ἐπεξεργασία ἔλαβε τέλος τὴν 12ην Ἰουλίου 1986, ἡμέρα 
		Σάββατον, ὥρα 10 τὸ πρωί. Ῥωμανέ μου, μνήσθητι… </i></p>

		<p><i>Ἀπὸ τὸ βιβλίο: Ῥωμανοῦ Μελῳδοῦ, Ὕμνοι, Ἀπόδοση στὰ νέα ἑλληνικὰ Ἀρχιμ. 
		Ἀνανία Κουστένη, Τόμος 2ος, Β´ ἔκδοση, Ἐκδόσεις Χ. Μπούρα, Ἀθήνα, σελ. 32 
		-51.</i></p>

		</td>
	</tr>
</table>
<hr>

</body>

</html>
