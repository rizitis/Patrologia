<html>

<head>
<meta http-equiv="Content-Type" content="text/html; charset=utf-8">
<meta http-equiv="Content-Language" content="el">
<title>Ρωμανός ο Μελωδός - Κοντάκια</title>
<link rel="stylesheet" type="text/css" href="../../styles.css">
</head>

<body lang="el">

<h1>Ῥωμανὸς ὁ Μελῳδός - Κοντάκια</h1>

<div align="center">
	<table border="0" cellpadding="8" id="table1">
		<tr>
			<td>
			<ul>
				<li><a href="#ΕΙΣ ΤΗΝ ΠΟΡΝΗΝ">Εἰς τὴν Πόρνην</a></li>
				<li>
				<a href="#ΕΙΣ ΤΟ ΠΑΘΟΣ ΤΟΥ ΚΥΡΙΟΥ ΚΑΙ ΤΟΝ ΘΡΗΝΟΝ ΤΗΣ ΘΕΟΤΟΚΟΥ">Εἰς 
				τὸ Πάθος τοῦ Κυρίου καὶ εἰς τὸν Θρῆνον τῆς Θεοτόκου</a></li>
			</ul>
			</td>
		</tr>
	</table>
</div>

<hr width="50%">

<h1><a name="ΕΙΣ ΤΗΝ ΠΟΡΝΗΝ"></a>Ῥωμανὸς ὁ Μελῳδός - Εἰς τὴν Πόρνην</h1>

<div align="center">
	<table cellpadding="8">
		<tr>
			<td><h2>Εἰς τὴν Πόρνην</h2>

			</td>
			<td><h2>Στὴν Πόρνη</h2>

			</td>
		</tr>
		<tr>
			<td><b>Προοίμιον Ι <br>
			</b>Ὁ πόρνην καλέσας θυγατέραν, Χριστὲ ὁ Θεός, <br>
			υἱὸν μετανοίας κἀμὲ ἀναδείξας <br>
			δέομαι ῥῦσαί με <br>
			τοῦ βορβόρου τῶν ἔργων μου. </td>
			<td><b>Προοίμιον Ι <br>
			</b>Ἐσύ, Χριστὲ καὶ Θεέ, ποὺ κόρη σου ἀποκάλεσες τὴν πόρνη, <br>
			κάνε κι ἐμένα γιό σου μὲ τὴ μετάνοια <br>
			καὶ σὲ παρακαλῶ ἀπάλλαξέ με <br>
			ἀπὸ τὰ ἔργα μου τὰ ἄσωτα.</td>
		</tr>
		<tr>
			<td><b>Προοίμιον ΙΙ <br>
			</b>Κατέχουσα ἐν κατανύξει ἡ πόρνη τὰ ἴχνη σου <br>
			ἐβόα σοι ἐν μετανοίᾳ τῷ εἰδότι τὰ κρύφια, <br>
			Χριστὲ ὁ Θεός, <br>
			«Πῶς σοι ἀτενίσω τῷ ὄμματι ἡ πάντας ἀπατήσασα <br>
			τῷ βλέμματι; <br>
			πῶς σὲ δυσωπήσω τὸν εὔσπλαγχνον ἡ σὲ παροργίσασα <br>
			τὸν κτίστῃ μου; <br>
			ἀλλὰ δέξαι τοῦτο τὸ μύρον πρὸς δυσώπησιν, δέσποτα, <br>
			καὶ δώρησαί μοι ἄφεσιν τῆς αἰσχύνης <br>
			τοῦ βορβόρου τῶν ἔργων μου».</td>
			<td><b>Προοίμιον ΙΙ <br>
			</b>Κρατώντας μὲ συγκίνησι τὰ πόδια Σου ἡ πόρνη <br>
			μετανοιωμένη μίλαγε σὲ Σένα ποὺ τὰ μυστικὰ <br>
			γνωρίζεις, Χριστὲ καὶ Θεέ, <br>
			«Μὲ τί μάτια νὰ Σὲ κοιτάξω, ἐγὼ ποὺ ὅλους μὲ βλέμμα <br>
			μου στὴν ἁμαρτία ἔρριξα; <br>
			Πῶς νὰ παρακαλέσω, Σπλαχνικέ, ἐγὼ ποὺ στενοχώρησα <br>
			τὸν Πλάστη μου, Ἐσένα; <br>
			Μονάχα νὰ δεχτῆς αὐτὸ τὸ μύρο καὶ νὰ μὲ δῇς μὲ καλωσύνη, Κύριε, <br>
			καὶ συχώρεσε τὴν ἀσωτία μου <br>
			γιὰ τὴν ὁποία νοιώθω ἐντροπή.</td>
		</tr>
		<tr>
			<td><b>Οἶκοι <br>
			α´</b> <br>
			Τὰ ῥήματα τοῦ Χριστοῦ καθάπερ ἀρώματα <br>
			ῥαινόμενα πανταχοῦ βλέπων ἡ πόρνη ποτὲ <br>
			καὶ τοῖς πιστοῖς πᾶσι πνοὴν ζωῆς χορηγοῦντα, <br>
			τῶν πεπραγμένων αὐτὴ τὸ δυσῶδες ἐμίσησεν, <br>
			ἐννοοῦσα τὴν αἰσχύνην τὴν ἑαυτῆς <br>
			καὶ σκοποῦσα τὴν ὀδύνην τὴν δι᾿ αὐτῶν ἐγγινομένην, <br>
			πολλὴ γὰρ θλῖψις γίνεται τότε τοῖς πόρνοις ἐκεῖ, <br>
			ὧν εἷς εἰμι καὶ ἕτοιμος πέλω εἰς μάστιγας, <br>
			Ἂς πτοειθεῖσα ἡ πόρνη οὐκέτι ἔμεινε πόρνη, <br>
			ἐγὼ δὲ καὶ πτοούμενος ἐπιμένω <br>
			τῷ βορβόρῳ τῶν ἔργων μου.</td>
			<td><b>Οἶκοι <br>
			α´</b><br>
			Τοῦ Χριστοῦ τὰ λόγια ὅμοια μὲ ἀρώματα <br>
			ποὺ σκορπίζονται σὲ κάθε μέρος, ἀκούγοντάς τα κάποτε ἡ πόρνη, <br>
			αὐτὰ τὰ λόγια ποὺ σὲ κάθε πιστὸ χαρίζουνε ζωὴ πνευματική, <br>
			ἄφησε γειὰ στὰ ἔργα της τὰ ἀπαράδεχτα, <br>
			τὴν ἐντροπή της στοχαζόμενη <br>
			καὶ σκεφτομένη τὸν πόνο ποὺ τραβὰ κανεὶς ἀπὸ αὐτά. <br>
			Κληρονομοῦν δηλ. μεγάλη θλῖψι οἱ πόρνοι ἐκεῖ στὸν ἄλλο βίο. <br>
			Ἕνας ἀπ᾿ αὐτοὺς εἶμαι κι ἐλόγου μου καὶ ἑτοιμάζομαι γιὰ βάσανα, <br>
			τὰ ὁποῖα φοβήθηκεν ἡ πόρνη κι ἄλλαξε ζωή. <br>
			Ὅμως ἐγὼ ἂν καὶ τρομάζω ἐπιμένω <br>
			Στὴν ἀσωτία μου.</td>
		</tr>
		<tr>
			<td><b>β´</b><br>
			Οὐδέποτε τῶν κακῶν ἀποστῆναι βούλομαι, <br>
			Οὐ μνήσκομαι τῶν δεινῶν ὧν ἐκεῖ μέλλω ὁρᾶν, <br>
			οὐδὲ λογίζομαι τὴν τοῦ Χριστοῦ εὐσπλαγχνίαν, <br>
			πῶς περιῆλθε ζητῶν με τὸν γνώμη πλανώμενον, <br>
			δι᾿ ἐμὲ καὶ Φαρισαίῳ συναριστᾷ ὁ τρέφων πάντας, <br>
			καὶ δείκνυσι τὴν τράπεζαν θυσιαστήριον <br>
			ἐν ταύτῃ ἀνακείμενος καὶ χαριζόμενος <br>
			τὴν ὀφειλὴν τοῖς χρεώσταις, ἵνα θαρρῶν πᾶς χρεώστης <br>
			προσέλθῃ λέγων «Δέσποτα, λύτρωσαί με <br>
			τοῦ βορβόρου τῶν ἔργων μου».</td>
			<td><b>β´</b><br>
			Ἐγὼ ποτὲ δὲν θέλω νὰ ἀφήσω τὰ κακά, <br>
			οὔτε σκέφτομαι τὰ βάσανα ποὺ θὰ βλέπω ἐκεῖ, <br>
			οὔτε λογαριάζω τοῦ Χριστοῦ τὴν εὐσπλαχνία, <br>
			τὸ πῶς ἔτρεξε παντοῦ γυρεύοντας μὲ ποὺ θεληματικὰ περιπλανιόμουνα.
			<br>
			Γιὰ τὸ χατήρι δηλαδὴ τὸ ἰδικό μου μὲ ἐπιμέλεια ψάχνει κάθε τόπο, <br>
			γιὰ τὸ χατήρι μου μὲ τὸ Φαρισαῖο γευματίζει ὅλου τοῦ κόσμου ὁ Τροφέας.
			<br>
			Καὶ κάνει τὸ κοινὸ τραπέζι Ἅγια Τράπεζα <br>
			καθὼς σ᾿ αὐτὸ γερμένος ἤτανε καὶ χάριζε <br>
			στοὺς ὀφειλέτες τὸ χρέος, γιὰ νὰ μπορῇ μὲ θάρρος ὁ καθένας <br>
			νἄρθη κοντά Του καὶ νὰ λέῃ, «Δῶσε μου, Κύριε, λευτεριὰ <br>
			ἀπὸ τὴν ἀσωτία μου.</td>
		</tr>
		<tr>
			<td><b>γ´</b><br>
			Ὑπέπνευσεν ἡ ὀσμὴ τῆς τραπέζης τοῦ Χριστοῦ <br>
			τὴν πρῴην μὲν ἄσωτον νυνὶ δὲ καρτερικήν, <br>
			τὴν ἐν ἀρχῇ κύνα καὶ ἐν τῷ τέλει ἀμνάδα, <br>
			τὴν δούλην καὶ θυγατέρα, τὴν πόρνην καὶ σώφρονα, <br>
			διὰ τοῦτο λίχνῳ δρόμῳ φθάνει αὐτήν, <br>
			καὶ λιποῦσα τὰ ψιχία τὰ ὑπ᾿ αὐτὴν τὸν ἄρτον ᾖρε <br>
			τῆς πάλαι Χανανίτιδος πλεῖον πεινάσασα, <br>
			ψυχὴν κενὴν ἐχόρτασεν οὕτω πιστεύσασα, <br>
			ἀλλ᾿ οὐ κραυγὴ ἐλυτρώθη, σιγὴ δὲ μᾶλλον ἐσώθη, <br>
			κλαυθμῷ γὰρ εἶπε, « Κύριε, ἐγεῖρόν με <br>
			τοῦ βορβόρου τῶν ἔργων μου».</td>
			<td><b>γ´</b><br>
			Ἔφτασε σιγὰ-σιγὰ ἡ εὐχάριστη ὀσμὴ ἀπ᾿ τὸ τραπέζι τοῦ Χριστοῦ <br>
			στὴν πρώην ἄσωτη γυναῖκα καὶ τώρα ἤδη ἐγκρατημένη, <br>
			τὴν ἀρχικὰ ἀδιάντροπη καὶ τελευταῖα ἥμερη, <br>
			τὴ σκλάβα καὶ τὴν κόρη, τὴν πόρνη καὶ τὴ σεμνή. <br>
			Γι᾿ αὐτὸ κι ἀπὸ δρόμο ἀλλοιώτικο ἡ χάρι Του τὴ φτάνει <br>
			καὶ ἄφησε τὰ ψίχουλα ποὺ εἶχε κι ἐπῆρε τὸν Ἄρτο. <br>
			Ἐκείνη ποὺ πιὸ πολὺ ἐπείνασε ἀπ᾿ τὴν παλιὰ Χαναναία, <br>
			ἐχόρτασε τὴν ἄδεια τῆς ψυχὴ μὲ τέτοια πίστι πούδειξε. <br>
			Καὶ δὲν ἐλευθερώθηκε μὲ τὰ ξεφωνητά, ἀλλὰ μὲ τὴ σιωπὴ πολὺ καλλίτερα 
			ἐσώθηκε, <br>
			γιατί ῾πε μὲ τὸ κλάμα: «Κύριε, σήκωσέ με <br>
			ἀπὸ τὴν ἀσωτία μου.</td>
		</tr>
		<tr>
			<td><b>δ´</b><br>
			Τὴν φρένα δὲ τῆς σοφῆς ἐρευνῆσαι ἤθελον <br>
			καὶ γνῶναι, πῶς ἐν αὐτῇ ἔλαμψεν ὁ Ἰησοῦς, <br>
			ὁ ὡραιότατος καὶ τῶν ὡραίων ἐργάτης, <br>
			οὗ τὴν ἰδέαν πρὶν ἵδῃ ἡ πόρνη ἐπόθησεν, <br>
			ὡς ἡ τῶν εὐαγγελίων βίβλος βόα, <br>
			τοῦ Χριστοῦ ἀνακειμένου ἐν οἰκίᾳ τοῦ Φαρισαίου <br>
			γυνή τις τότε ἤκουσεν ἅμα καὶ ἔσπευσεν <br>
			ὠθήσασα τὴν ἔννοια πρὸς τὴν μετάνοιαν, <br>
			«Ἄγε λοιπόν, ὦ ψυχή μου, ἰδοὺ καιρὸς ὃν ἐζήτεις, <br>
			ἐπέστη ὁ καθαίρων σε, τὶ προσμένεις <br>
			τῷ βορβόρῳ τῶν ἔργων σου»;</td>
			<td><b>δ´</b><br>
			Καὶ δὲν ἤθελε νὰ ἐξετάσω τὸν νοῦ καὶ τὴ σκέψι τῆς φρόνιμης γυναίκας
			<br>
			καὶ νὰ μάθω, πὼς μέσα της φεγγοβόλησεν ὁ Ἰησοῦς, <br>
			ὁ Ὡραιότατος καὶ ὁ ἐργάτης κάθε καλοῦ καὶ ὄμορφου, <br>
			τοῦ Ὁποίου τὴ Μορφὴ λαχτάρησεν ἡ πόρνη προτοῦ ἀκόμα Τὴν ἰδῆ. <br>
			Ὅπως μᾶς λένε τὰ Εὐαγγέλια: <br>
			Καθὼς ὁ Χριστὸς εἶχε καθήσει κι ἔτρωγε στὸ σπίτι τοῦ Φαρισαίου, <br>
			τὸ ἔμαθε κάποια ἁμαρτωλὴ γυναῖκα καὶ ἔτρεξε χωρὶς ἀργοπορία <br>
			καὶ στὴ μετάνοια ἔφερνε τὴ σκέψι της, <br>
			«Ἔλα, λοιπόν, ψυχή μου, νὰ ἡ εὐκαιρία ποὺ ζητοῦσες, <br>
			ἔφτασεν Αὐτὸς ποὺ θὰ σὲ ἐξαγνίσει, γιατὶ ἀκόμα κάθεσαι <br>
			στὴν ἀσωτία σου»;</td>
		</tr>
		<tr>
			<td><b>ε´</b><br>
			Ἀπέρχομαι πρὸς αὐτόν, δι᾿ ἐμὲ γὰρ ἤλυθεν, <br>
			ἀφίημι τούς ποτε, τὸν γὰρ νῦν πάνυ ποθῶ, <br>
			καὶ ὡς ποθοῦντά με μυρίζω καὶ κολακεύω, <br>
			κλαίω, στενάζω καὶ πείθω δικαίων ποθῆσαι με, <br>
			ἀλλοιοῦμαι πρὸς τὸν πόθο τοῦ ποθητοῦ, <br>
			καὶ ὡς θέλει φιληθῆναι οὕτως φιλῶ τὸν ἐραστήν μου, <br>
			πενθῶ καὶ κατακάμπτομαι, τοῦτο γὰρ βούλεται, <br>
			σιγῶ καὶ περιστέλλομαι, τούτοις γὰρ τέρπεται, <br>
			ἀναχωρῶ τῶν ἀρχαίων, ἵνα ἀρέσω τῷ νέῳ, <br>
			συντόμως ἀποτάσσομαι ἐμφυσῶσα <br>
			τῷ βορβόρῳ τῶν ἔργων μου».</td>
			<td><b>ε´</b><br>
			Φεύγω καὶ τραβῶ γι᾿ Αὐτόν, ἀφοῦ γιὰ μένα ἦρθε. <br>
			τοὺς παλιοὺς ἀφήνω φίλους, μιᾶς καὶ τὸν Τωρινὸ λαχταρῶ νὰ ἀνταμώσω.
			<br>
			Κι ἐπειδὴ πολὺ μὲ ἀγαπάει, μὲ μύρα Τὸν ἀλείφω καὶ Τὸν καλοπιάνω, <br>
			χύνω δάκρυα, ἀναστενάζω καὶ νὰ Τὸν πείσω προσπαθῶ <br>
			νὰ κάνει μὲ μένα ἀγάπη καὶ νὰ μὲ συχωρέση. <br>
			Ἀπ᾿ τὴν ἀγάπη λειώνω τοῦ Ἀγαπημένου, <br>
			κι ὅπως θέλει ν᾿ ἀγαπιέται ἔτσι ἀγαπῶ Τὸν ἐραστή μου. <br>
			Πενθῶ καὶ γονατίζω, γιατὶ αὐτὸ ἐπιθυμεῖ, <br>
			σιωπῶ καὶ εἶμαι σοβαρή, ἀφοῦ μ᾿ αὐτὰ εὐχαριστιέται. <br>
			Ἀναχωρῶ ἀπ᾿ τοὺς παλιοὺς γιὰ νὰ ἀρέσω, στὸν νέο. <br>
			Σύντομα ἀπαρνιέμαι κι ἀπορρίπτω <br>
			τὴν ἀσωτία μου.</td>
		</tr>
		<tr>
			<td><b>στ´</b><br>
			Προσέλθω οὖν πρὸς αὐτόν, φωτισθῷ, ὡς γέγραπται, <br>
			ἐγγίσῳ νῦν τῷ θεῷ καὶ οὐ μὴ καταισχυνθῷ, <br>
			οὐκ ὀνειδίζει με, οὖ λέγει μοι, «ἕως ἄρτι <br>
			ἧς ἐν τῷ σκότει καὶ ἦλθες ἰδεῖν με τὸν ἥλιον», <br>
			διὰ τοῦτο μύρον αἴρω καὶ πορευθῶ, <br>
			φωτιστήριον ποιήσω τὴν οἰκίαν τοῦ Φαρισαίου, <br>
			ἐκεῖ γὰρ ἀποπλύνομαι τὰς ἁμαρτίας μου, <br>
			ἐκεῖ καὶ καθαρίζομαι τὰς ἀνομίας μου, <br>
			κλαυθμῷ, ἐλαίῳ καὶ μύρῳ κεράσομαι κολυμβήθραν <br>
			καὶ λούομαι καὶ σμήχομαι καὶ ἐκφεύγω <br>
			τοῦ βορβόρου τῶν ἔργων μου».</td>
			<td><b>στ´</b><br>
			Ἂς πάω λοιπὸν πρὸς Αὐτόν, νὰ πάρω φῶς, κατὰ πῶς λέει ἡ Γραφή, <br>
			θὰ πλησιάσω τώρα στὸ Θεὸ καὶ δὲν θὰ ντροπιαστῶ. <br>
			Δὲν μὲ μαλώνει, οὔτε μοῦ λέει: «μέχρι τώρα <br>
			Ἤσουν στὸ σκοτάδι κι ἦρθες νὰ δῇς τὸν Ἥλιο ἐμένα». <br>
			Γι᾿ αὐτὸ στὰ χέρια μου τὸ μύρο παίρνω καὶ σ᾿ Ἐκεῖνον πηγαίνω. <br>
			Βαπτιστήρι θὰ κάνω τοῦ Φαρισαίου τὸ σπίτι, <br>
			γιατὶ ἐκεῖ θ᾿ ἀπαλλαγῶ ἀπὸ τὶς ἁμαρτίες μου, <br>
			ἐκεῖ καὶ θὰ καθαριστῶ ἀπ᾿ τὶς παρανομίες μου. <br>
			Δάκρυ, λάδι καὶ μύρο θὰ σμίξω μέσ᾿ στὴν κολυμπήθρα <br>
			καὶ θὰ πλυθῶ καὶ θὰ καθαριστῶ καὶ θὰ γλυτώσω <br>
			ἀπὸ τὴν ἀσωτία μου».</td>
		</tr>
		<tr>
			<td><b>ζ´</b><br>
			Ἐδέξατο καὶ Ῥαὰβ κατασκόπους πρότερον <br>
			καὶ τῆς δοχῆς τὸν μισθὸν ὣς πιστὴ εὗρε ζωήν, <br>
			τῆς γὰρ ζωῆς τύπος ὁ πέμψας τούτους ὑπῆρχε <br>
			τοῦ Ἰησοῦ μου βαπτίζων τὸ τίμιον ὄνομα, <br>
			σωφρονοῦντας τότε πόρνει ξενοδοχεί, <br>
			νῦν παρθένον ἐκ παρθένου πόρνη ζητεῖ ἀλείψαι μύρῳ, <br>
			ἐκείνη μὲν ἀπέλυσεν οὕσπερ ἀπέκρυψεν, <br>
			ἐγὼ δὲ ὃν ἠγάπησα μένω κατέχουσα, <br>
			οὐχ ὡς κατάσκοπον κλήρων, ἀλλ᾿ ὡς ἐπίσκοπον πάντων <br>
			κρατῶ καὶ ἐξεγείρομαι τῆς ἰλύος <br>
			τοῦ βορβόρου τῶν ἔργων μου».</td>
			<td><b>ζ´</b><br>
			Πιὸ παλιὰ καὶ ἡ πόρνη Ραὰβ ἐφιλοξένησε τοὺς κατασκόπους <br>
			καὶ κέρδισε ἀληθινὴ ζωὴ σὰν ἀνταμοιβὴ τῆς φιλοξενίας <br>
			γιατὶ πίστι ἔμπρακτη ἔδειξε. Μιᾶς κι ἐκεῖνος ποὺ τοὺς <br>
			ἔστειλε ἦταν προεικόνισμα καὶ σύμβολο τῆς πηγαίας Ζωῆς, <br>
			ἀφοῦ ἔφερνε τοῦ Ἰησοῦ μου τὸ ὄνομα τὸ ἀκριβό. <br>
			Τότε ἡ πόρνη ἐφιλοξένησε τοὺς ἐνάρετους <br>
			τώρα ἡ πόρνη ζητεῖ ν᾿ ἀλείψει μὲ μύρο τὸν Ἀναμάρτητο Γιὸ τῆς Παρθένου.
			<br>
			Ἐκείνη μὲν ἐλεύθερους ἄφησε νὰ φύγουν αὐτοὺς ποὺ ἔκρυψε στὸ πανδοχεῖο 
			της, <br>
			ἐγὼ ὅμως Αὐτὸν π᾿ ἀγάπησα μὲ τίποτα δὲν Τὸν ἀφήνω. <br>
			Δὲν Τὸν κρατάω σὰν κατάσκοπο τῆς κληρονομιᾶς ἀλλὰ σὰν ἄγρυπνο Προστάτη 
			ὁλωνῶν <br>
			Τὸν βαστῶ καὶ λευτερώνομαι ἀπ᾿ τὰ κρίματα <br>
			τῆς ἄσωτης ζωῆς μου.</td>
		</tr>
		<tr>
			<td><b>η´</b><br>
			Ἰδοὺ καιρὸς ἔφθασεν ὃν ἰδεῖν ἐπόθησα, <br>
			ἡμέρα μοι ἔλαμψε καὶ δεκτὸς ἐνιαυτός, <br>
			ἐν τοῖς τοῦ Σίμωνος αὐλίζεται ὁ Θεός μου, <br>
			σπεύσω πρὸς τοῦτον καὶ κλαύσω ὡς Ἄννα τὴν στείρωσιν, <br>
			κἂν λογίσηται μὲ Σίμων ἐν μεθυσμῷ, <br>
			ὡς Ἠλὶ τὴν Ἄνναν τότε, μένω κἀγὼ προσευχομένη, <br>
			σιγὴ βοῶσα, «κύριε, τέκνον οὐκ ᾔτησα, <br>
			ψυχὴν μονογενῆ ζητῶ ἥνπερ ἀπώλεσα», <br>
			ὡς Σαμουὴλ τῆς ἀτέκνου, Ἐμμανουὴλ τῆς ἀνάνδρου, <br>
			τῆς στείρας ᾖρες ὄνειδος, ῥῦσαι πόρνην <br>
			τοῦ βορβόρου τῶν ἔργων μου».</td>
			<td><b>η´</b><br>
			Νὰ ἔφτασε ἡ εὐκαιρία ποὺ ἐλαχτάρησα νὰ δῶ. <br>
			Μέρα λαμπρὴ ξημέρωσε γιὰ μένα καὶ χρονιὰ καλωσυνάτη. <br>
			Στὸ σπιτικό του Σίμωνα βρίσκεται ὁ Θεός μου. <br>
			Κοντά Του θὰ τρέξω καὶ θὰ κλάψω τὴν ἀτεκνία σὰν τὴν Ἄννα. <br>
			Κι ἂν μὲ περάσῃ ὁ Σίμωνας γιὰ μεθυσμένη, <br>
			ὅπως τότε ὁ Ἠλὶ τὴν Ἄννα, ἐγὼ θὰ συνεχίσω νὰ προσεύχωμαι, <br>
			σιωπηλὰ φωνάζοντας, «Κύριε, παιδὶ δὲν σοῦ ἐγύρεψα, <br>
			τὴν μονάκριβη ψυχή μου ἀναζητάω, τὴν ὁποία ἔχω χάσει». <br>
			Ὅπως μὲ τὸ Σαμουὴλ τῆς ἄτεκνης, Ἐσὺ Ἐμμανουὴλ τῆς Ἄγαμης, <br>
			ἀφαίρεσες τῆς στείρας τὴν ντροπή, ἔτσι γλύτωσε τὴν πόρνην ἐμένα <br>
			ἀπὸ τὴν ἄσωτη ζωή μου.</td>
		</tr>
		<tr>
			<td><b>θ´</b><br>
			Νευροῦται μὲν ἡ πιστὴ τοῖς τοιούτοις ῥήμασι, <br>
			ποιεῖται δὲ τὴν σπουδὴν πρὸς τὴν τοῦ μύρου ὠνήν, <br>
			καὶ παραγίνεται βοῶσα τῷ μυροπράτῃ, <br>
			«Δός μοι, εἰ ἔχεις, ἐπάξιον μύρον τοῦ φίλου μου, <br>
			τοῦ δικαίως φιλουμένου καὶ καθαρῶς, <br>
			τοῦ πυρώσαντός μου μέλῃ καὶ τοὺς νεφροὺς <br>
			καὶ τὴν καρδίαν, <br>
			μηδὲν περὶ τιμήματος νῦν ἀμφιβάλῃς μοι, <br>
			κἂν δέοι μέχρι δέρματος καὶ τῶν ὀστέων μου, <br>
			ἑτοίμως ἔχω τοῦ δοῦναι, ἵν᾿ εὕρῳ τι ἀποδοῦναι <br>
			τῷ σπεύσαντι καθάραί με ἐκ τῆς ὕλης <br>
			τοῦ βορβόρου τῶν ἔργων μου».</td>
			<td><b>θ´</b><br>
			Μὲ τέτοια λόγια ἡ πιστὴ γυναῖκα ἐμψυχώνεται <br>
			καὶ βιάζεται τὸ μύρο νὰ ἀγοράση, <br>
			καὶ στὸ μυροπώλη φτάνει λέγοντάς του: <br>
			«Δός μου, ἂν ἔχῃς, μύρο ἀντάξιό του Ἀγαπημένου μου, <br>
			ποὺ δίκαια καὶ ἄδολα ἀγαπῶ, <br>
			Αὐτοῦ ποὺ ἐπυρπόλησε τὰ μέλη μου καὶ τὰ νεφρὰ καὶ <br>
			τὴν καρδιά μου. <br>
			Καθόλου μὴ διστάζῃς γιὰ τὴν ἔξοδο. <br>
			Καὶ τὸ τομάρι μου ἂν χρειαστῆ καὶ τὸ κουφάρι μου, <br>
			ἕτοιμη εἶμαι νὰ τὸ δώσω ἀρκεῖ κάτι νὰ βρῶ ν᾿ ἀνταποδώσω <br>
			σ᾿ Αὐτὸν ποὖρθε κοντά μου μὲ ἀγάπη γιὰ νὰ μὲ καθαρίσῃ ἀπὸ τὴ νέκρα
			<br>
			τῆς ἄσωτης ζωῆς μου.</td>
		</tr>
		<tr>
			<td><b>ι´</b><br>
			Ὁ δὲ ἱδὼν τῆς σεμνῆς τὸ θερμὸν καὶ πρόθυμον <br>
			φησὶν αὐτή, «Λέξον μοι, τίς ἐστιν ὃν ἀγαπᾷς, <br>
			ὅτι τοσοῦτον σε ἐπέθελξε πρὸς τὸ φίλτρον; <br>
			ἄρα κἂν ἔχει τι ἄξιον δοῦναι τοῦ μύρου μου;» <br>
			πάραυτα δὲ ἡ ὁσία ᾖρε φωνὴν <br>
			καὶ βόα ἐν παρρησίᾳ τῷ σκευαστῇ τῶν ἀρωμάτων, <br>
			«Ὦ ἄνθρωπε, τὶ λέγεις μοι, «ἔχεις τι ἄξιον»; <br>
			οὐδὲν αὐτοῦ ἀντάξιον τοῦ ἀξιώματος, <br>
			οὐκ οὐρανὸς οὔτε γαῖα οὐδ᾿ ὅλος τούτῳ ὁ κόσμος <br>
			συγκρίνεται τῷ σπεύσαντι ῥύσασθαί με <br>
			τοῦ βορβόρου τῶν ἔργων μου.</td>
			<td><b>ι´</b><br>
			Κι ἐκεῖνος καθὼς διάβασε τῆς μετανοιωμένης <br>
			γυναίκας τὴν ἐγκάρδια ἀγάπη καὶ τὴν προθυμία <br>
			τῆς λέει: «Πές μου, Ποιὸς εἶν᾿ Αὐτὸς ποὺ ἀγαπᾷς, <br>
			ποῦ τόσο πολὺ σὲ μάγεψε καὶ στὴν ἀγάπη σ᾿ ἐτράβηξε; <br>
			Ἔχει ἄραγε κάτι ἀντάξιο τοῦ μύρου μου;» <br>
			Κι ἀμέσως ἔβγαλε φωνὴ ἡ ἁγιασμένη, <br>
			καὶ μιλάει θαρρετὰ στὸν ἀρωματοποιό: <br>
			«Ὦ ἄνθρωπε, γιατί μοῦ λές, «ἔχεις κάτι ἀντάξιο;» <br>
			Τίποτα δὲν τοῦ παραβγαίνει στὴν ἀξία. <br>
			Οὔτε ὁ οὐρανὸς οὔτε ἡ γῆ οὔτε ὁ κόσμος ὅλος μπορεῖ <br>
			νὰ συγκριθῆ μ᾿ Αὐτὸν ποὺ ἔφτασε ὁλοπρόθυμα νὰ μὲ <br>
			ἐλευθερώσῃ <br>
			ἀπὸ τὴν ἄσωτη ζωή μου.</td>
		</tr>
		<tr>
			<td><b>ια´</b><br>
			Υἱός ἐστι τοῦ Δαβίδ, δι᾿ αὐτὸ καὶ εὔοπτος, <br>
			υἱὸς θεοῦ καὶ θεός, δι᾿ αὐτὸ πάνυ τερπνός, <br>
			ὃν οὐχ ἑώρακα, ἀλλ᾿ ἤκουσα καὶ ἐτρώθην <br>
			πρὸς τὴν ἰδέαν τοῦ ἔχοντος φύσιν ἀνείδεον, <br>
			τὸν Δαβίδ ποτε ἰδοῦσα στέργει Μελχώ, <br>
			ἐγὼ δὲ μὴ κατιδοῦσα τὸν ἐκ Δαβὶδ ποθῶ καὶ στέργω, <br>
			ἐκείνη τὰ βασίλεια πάντα κατέλιπε, <br>
			καὶ τῷ Δαβὶδ πτωχεύοντί ποτε προσέδραμε, <br>
			κἀγὼ τὸν ἄδικον πλοῦτον ὑπερορῶ καὶ ὠνοῦμαι <br>
			τὸ μύρον τῷ καθαίροντι τὴν ψυχήν μου <br>
			τοῦ βορβόρου τῶν ἔργων μου.</td>
			<td><b>ια´</b><br>
			Εἶναι Γιὸς τοῦ Δαβίδ, γι᾿ αὐτὸ καὶ εἶναι ὄμορφος. <br>
			Εἶναι Γιὸς τοῦ Θεοῦ καὶ Θεός, γι᾿ αὐτὸ πολὺ εὐχάριστος. <br>
			Καὶ Τοῦτον δὲν ἀντίκρυσα, μὰ ἄκουσα καὶ λαβώθηκα <br>
			ἀπ᾿ τὴ Μορφὴ Ἐκείνου ποὺ κατὰ τὴ θεότητα εἶναι χωρὶς Μορφή. <br>
			Τὸν Δαβὶδ κάποτε ἀντίκρυσε ἡ Μελχὼ καὶ τὸν ἀγάπησε. <br>
			Ὅμως ἐγὼ χωρὶς νὰ δῶ τοῦ Δαβὶδ τὸν ἀπόγονο λαχταρῶ καὶ ἀγαπάω. <br>
			Ἐκείνη ὅλα τὰ παλάτια ἀπαρνήθηκε <br>
			καὶ στὸ φτωχὸ Δαβὶδ ἔτρεξε τότε μὲ λαχτάρα. <br>
			Κι ἐγὼ τ᾿ ἁμαρτωλὰ λεφτὰ ξοδεύω κι ἀγοράζω <br>
			τὸ μύρο γιὰ Κεῖνον ποὺ μὲ καθαρίζει <br>
			ἀπὸ τὴν ἄσωτη ζωή μου.</td>
		</tr>
		<tr>
			<td><b>ιβ´</b><br>
			Ῥημάτων δὲ τὴν ὁρμὴν σιωπὴ συνέτεμε <br>
			καὶ ἔλαβεν ἡ τερπνὴ τὸ καλὸν μύρον αὐτῆς, <br>
			καὶ εἰς τὸν θάλαμον εἰσῆλθε τοῦ Φαρισαίου <br>
			τρέχουσα ὥσπερ κληθεῖσα μυρίσαι τὸ ἄριστον, <br>
			ὁ δὲ Σίμων θεωρήσας τοῦτο αὐτό, <br>
			τὸν δεσπότην καὶ τὴν πόρνην καὶ ἑαυτὸν ἤρξατο ψέγειν, <br>
			τὸν μὲν ὡς ἀγνοήσαντα τὴν προσεγγίσασαν, <br>
			τὴν δ᾿ ὡς ἀναισχυντήσασαν καὶ προσκυνήσασαν, <br>
			καὶ ἑαυτὸν ὡς ἀσκέπτως δεξάμενον τοὺς τοιούτους, <br>
			καὶ μάλιστα τὴν κράζουσαν, «Ἐξελοῦ με <br>
			τοῦ βορβόρου τῶν ἔργων μου».</td>
			<td><b>ιβ´</b><br>
			Καὶ ἔκοψε μὲ τὴ σιωπὴ τὸ χείμαρρο τῶν λόγων <br>
			κι ἐπῆρεν ἡ χαριτωμένη τὸ μύρο τῆς τὸ ἀκριβὸ <br>
			καὶ μπῆκε στὸ σπιτικό του Φαρισαίου <br>
			τρέχοντας λὲς καὶ τὴν ἐκάλεσαν τὸ γεῦμα νὰ ἀρωματίσῃ. <br>
			Κι ὁ Σίμωνας καθὼς ἀντίκρυσε ἐτοῦτο ἀκριβῶς τὸ θέαμα, <br>
			τὸν Κύριο καὶ τὴν πόρνη καὶ τὸν ἑαυτό του ἄρχισε νὰ κατηγορῇ, <br>
			Αὐτὸν πὼς τάχα ἀγνοοῦσε αὐτὴν ποὺ τὸν πλησίασε, <br>
			τὴν πόρνη γιατὶ δῆθεν φέρθηκε ξεδιάντροπα ποὺ Τοῦ <br>
			φανέρωσε λατρεία καὶ σεβασμὸ <br>
			καὶ τὸν ἑαυτό του πὼς τάχατες ἀπερίσκεφτα ἐδέχτηκε <br>
			στὸ σπίτι του τέτοιους ἀνθρώπους, <br>
			καὶ πρὸ παντὸς αὐτὴν ποὺ ἔλεγε: «Ξεκόλλα με καὶ βγάλε με <br>
			ἀπὸ τὴν ἄσωτη ζωή μου.</td>
		</tr>
		<tr>
			<td><b>ιγ´</b><br>
			Ὢ ἄγνοια, τί φησι; «Τοῦτο μὲν ἐτέλεσα, <br>
			ἐκάλεσα Ἰησοῦν ὡς τινα τῶν προφητῶν, <br>
			καὶ οὐκ ἐνόησεν ἣν ἕκαστος ἡμῶν οἶδεν, <br>
			οὗτος καὶ οὐκ ἔγνω, εἰ ἦν γὰρ προφήτης ἐγίνωσκεν», <br>
			ὁ ἐτάζων τὰς καρδίας καὶ τοὺς νεφροὺς <br>
			θεωρῶν τοῦ Φαρισαίου τοὺς λογισμοὺς σαλευομένους, <br>
			εὐθέως τούτῳ γίνεται ῥάβδος εὐθύτητος, <br>
			«Ὦ Σίμων», λέγων, «ἄκουσον τὰ τῆς χρηστότητος <br>
			τῆς ἐπὶ σὲ γενομένης καὶ ἐπὶ ταύτην, ἣν βλέπεις <br>
			κλαυθμῷ βοῶσαν, «δέσποτα, ἔγειρόν με <br>
			τοῦ βορβόρου τῶν ἔργων μου.»</td>
			<td><b>ιγ´</b><br>
			Ὢ ἄγνοια ποὺ τὸν ἔδερνε. Τί λέει; «Ἐγὼ τουλάχιστον ἔκαμα αὐτὸ τὸ πρᾶγμα,
			<br>
			δηλαδὴ ἐκάλεσα στὸ σπίτι μου τὸν Ἰησοῦ μὲ τὴν <br>
			πεποίθηση πὼς εἶναι ἕνας προφήτης, <br>
			κι Ἐκεῖνος δὲν ἔνοιωσε ποιὰ ἤτανε αὐτὴ ποὺ ὁ καθένας μας τὴν ξέρει,
			<br>
			οὔτε ποὺ τὸ κατάλαβε, ἂν ἦταν ὅμως πράγματι προφήτης ἀσφαλῶς θὰ τὸ ἐγνώριζεν.»
			<br>
			Ἐκεῖνος ποὺ διαβάζει τὸ βάθη τῆς ἀνθρώπινης ψυχῆς, <br>
			καθὼς ἀντίκρυζε τοὺς ταραγμένους λογισμοὺς τοῦ Φαρισαίου, <br>
			ἀμέσως τὸν ἀνακαλεῖ στὸ δρόμο τὸν σωστό. <br>
			«Ὦ Σίμωνα», τοῦ λέγει, «νοιῶσε ὅλη τὴν καλωσύνη <br>
			ποῦ γίνεται σὲ σένα καὶ σ᾿ αὐτὴν ποὺ βλέπεις <br>
			μὲ τὸ κλάμα νὰ μὲ ἐπικαλεῖται, «Κύριε, ἀπὸ τὸν ὕπνο <br>
			τὸ θανάσιμο σήκωσέ με <br>
			τῆς ἄσωτης ζωῆς μου.</td>
		</tr>
		<tr>
			<td><b>ιδ´</b><br>
			Μεμπτέος σοι ἔδοξα, ἐπειδὴ οὐκ ἤλεγξα <br>
			τὴν σπεύδουσαν ἐκφυγεῖν τῶν αὐτῆς ἀνομιῶν, <br>
			ἀλλ᾿ οὐ καλῶς, Σίμων, οὐκ εὔλογος ἡ μορφή σου, <br>
			σύγκρινον τοῦτο ὁ ἔχω εἰπεῖν σοι, καὶ δίκασον, <br>
			ὀφειλέται δύο ἦσαν τῷ δανειστῇ, <br>
			ὁ μὲν εἰς πεντακοσίων, ἕτερος δὲ πενήντα μόνον, <br>
			καὶ τούτοις ἀπορήσασι πρὸς τὴν ἀπόδοσιν <br>
			ὁ χρήσας ἐχαρίσατο ὅ,τι ἐχρήσατο, <br>
			τὶς οὖν αὐτὸν ἐκ τῶν δύο ποθήσει πλέον; εἰπέ μοι, <br>
			τίς ὤφειλε βοᾶν αὐτῷ, «ἔσωσάς με <br>
			τοῦ βορβόρου τῶν ἔργων μου».</td>
			<td><b>ιδ´</b><br>
			Κατηγορούμενο ἡ γνώμη σου μὲ κήρυξε γιατὶ δὲν μάλωσα <br>
			αὐτὴν ποὺ νὰ ξεφύγη βιάστηκε ἀπὸ τὰ κρίματά της. <br>
			Δὲν εἶναι ὅμως, Σίμωνα, σωστὴ καὶ δικαιολογημένη ἡ κατηγορία σου.
			<br>
			Σύγκρινε αὐτὸ ποὺ σκέφτηκες μ᾿ αὐτὸ ποὺ θὰ σοῦ πῶ καὶ δίκασε: <br>
			δυὸ ἄνθρωποι ἐχρώσταγαν σὲ κάποιο δανειστῆ, <br>
			ὁ μὲν ἕνας πεντακόσια καὶ ὁ ἄλλος μονάχα πενήντα δηνάρια. <br>
			Κι ἐπειδὴ αὐτοὶ δὲν εἶχαν νὰ τοῦ τὰ πληρώσουν, <br>
			ὁ δανειστὴς τοὺς χάρισε αὐτὰ ποὺ τοῦ χρωστούσανε. <br>
			Ποιὸς λοιπὸν ἀπὸ τοὺς δυὸ πιὸ πολὺ θὰ Τὸν ἀγαπήση, θἄθελα νὰ μοῦ πῇς.
			<br>
			Ποιὸς ἦταν ὑποχρεωμένος νὰ τοῦ φωνάζῃ μὲ χαρά: «μὲ ἔσωσες <br>
			ἀπὸ τὴν ἄσωτη ζωή μου».</td>
		</tr>
		<tr>
			<td><b>ιε´</b><br>
			Ἀκούσας δὲ ὁ σοφὸς Φαρισαῖος ἔφησε, <br>
			«Διδάσκαλε, ἀληθῶς φανερὸν πᾶσίν ἐστιν <br>
			ὅτι πλειότερον ὀφείλει τοῦτον ποθῆσαι, <br>
			ὢ καὶ περισσότερον χρέος ὁ χρήσας κεχάρισται», <br>
			ὁ δὲ κύριος πρὸς ταῦτα εἶπεν αὐτῷ, <br>
			«Ὀρθῶς ἀπεκρίθης, Σίμων, οὕτως ἐστὶ καθάπερ λέγεις, <br>
			ὃν σὺ γὰρ οὐκ ἐπήλειψας, αὕτη ἐμύρισεν, <br>
			ὃν ὕδασιν οὐκ ἔνιψας, αὕτη τοῖς δάκρυσιν, <br>
			ὃν οὐκ ἠσπάσω φιλήσας, καταφιλοῦσα με κράζει, <br>
			«ἐκράτησα τοὺς πόδας σου, μὴ ἐμπέσω <br>
			τῷ βορβόρῳ τῶν ἔργων μου».</td>
			<td><b>ιε´</b><br>
			Καὶ μόλις ἄκουσε τὴν παραβολὴ ὁ ξύπνιος Φαρισαῖος ἀποκρίθηκε: <br>
			«Δάσκαλε, εἶναι ὁλοφάνερο <br>
			πὼς πιὸ πολὺ νὰ ἀγαπήσῃ τὸ δανειστὴ ὑποχρεοῦται <br>
			ἐκεῖνος ποὺ τὸ περισσότερο χρέος του ἐχαρίσθηκε». <br>
			Κι ὁ Κύριος σὰν ἀπάντησε αὐτὰ τὰ λόγια τοῦπε: <br>
			«Πολὺ καλά, ὦ Σίμωνα, ἀπάντησες. Ἔτσι εἶναι <br>
			ἀκριβῶς ὅπως τὸ λές. <br>
			Αὐτὸν δηλαδὴ ποὺ σὺ δὲν ἄλειψες μὲ λάδι, αὐτὴ μὲ μύρα ἄλειψε. <br>
			Αὐτὸν ποὺ σὺ δὲν ἔπλυνες μὲ νερό, αὐτὴ Τὸν ἔλουσε μὲ δάκρυα. <br>
			Αὐτὸν ποὺ δὲν καλωσόρισες μὲ φίλημα, ἐκείνη μὲ στοργὴ μ᾿ ἀσπάζεται καὶ 
			λέει: <br>
			«Τὰ θεϊκά Σου πόδια ἔπιασα, ἂς μὴν ξανακυλήσω <br>
			στὴν ἄσωτη ζωή μου».</td>
		</tr>
		<tr>
			<td><b>ιστ´</b><br>
			Νῦν, ὅτι σοὶ ἔδειξα τὴν πολὺ ποθοῦσαν με, <br>
			διδάξω σε, βέλτιστε, τίς ἐστιν ὁ δανειστής, <br>
			καὶ ὑποδείξω σοι τοὺς τούτου χρεωφειλέτας, <br>
			ὧν εἰς ὑπάρχεις, καὶ αὕτη ἣν βλέπεις δακρύουσαν, <br>
			δανειστὴς δὲ ἀμφοτέρων πέλω ἐγώ, <br>
			καί οὐ μόνον ἀμφοτέρων ἀλλὰ καὶ τῶν ἀνθρώπων πάντων, <br>
			ἐγὼ γὰρ πᾶσιν ἔχρησα ταῦτα ἃ ἔχουσι, <br>
			ψυχὴν πνοὴν καὶ αἴσθησιν, σῶμα καὶ κίνησιν, <br>
			τὸν δανειστὴν οὖν τοῦ κόσμου, ἐν ὅσῳ ἔχεις, ὦ Σίμων, <br>
			ἱκέτευσον καὶ βόησον, «λύτρωσαί με <br>
			τοῦ βορβόρου τῶν ἔργων μου».</td>
			<td><b>ιστ´</b><br>
			Τώρα ποὺ σοῦ φανέρωσα αὐτὴν ποὺ μὲ ἀγάπησε πολύ, <br>
			θὰ σὲ πληροφορήσω, φίλε, ποιὸς στὴν πραγματικότητα εἶναι ὁ δανειστὴς
			<br>
			καὶ θὰ σοῦ κάνω γνωστοὺς τοὺς χρεωφειλέτες του, <br>
			ποῦ ἕνας ἀπ᾿ αὐτοὺς εἶσαι κι ἐσὺ καθὼς κι αὐτὴ ποὺ βλέπεις δάκρυα νὰ 
			χύνῃ. <br>
			Δανειστὴς καὶ τῶν δυό σας εἶμαι πάντοτε ἐγώ, <br>
			κι ὄχι μόνο ἐσᾶς τῶν δυὸ ἀλλὰ καὶ ὅλων τῶν ἀνθρώπων. <br>
			Ἀφοῦ Ἐγὼ σ᾿ ὅλους ἐδάνεισα αὐτὰ ἐκεῖνοι πούχουν, <br>
			ψυχή, ἀναπνοή, αἰσθήματα, σῶμα καὶ κίνηση. <br>
			Τὸ Δανειστὴ τοῦ κόσμου, Σίμωνα, ὅσο, λοιπόν, μαζί σου ἔχεις <br>
			παρακάλεσε καὶ φώναξε: «λευτέρωσέ με <br>
			ἀπὸ τὴν ἄσωτη ζωή μου».</td>
		</tr>
		<tr>
			<td><b>ιζ´</b><br>
			Οὐ δύνασαι δοῦναί μοι ἅπερ ἐποφείλεις μοι, <br>
			κἂν σίγησον, ἵνα σοι χαρισθῇ ἡ ὀφειλή, <br>
			μὴ καταδίκαζε τὴν καταδεδικασμένην, <br>
			μὴ εὐτελίσῃς τὴν εὐτελισμένη, ἡσύχασον, <br>
			οὗ τῶν σῶν οὐδὲ ταύτης βούλομαί τι, <br>
			χρεωλύτης γὰρ τῶν δύο ἦλθον ἐγὼ ὑμῖν καὶ πᾶσι, <br>
			νομίμως, Σίμων, ἔζησας, ἀλλ᾿ ἐχρεώστησας, <br>
			ἐλθὲ οὖν πρὸς τὴν χάριν μου, ἵν᾿ ἀποδώσης μοι, <br>
			ἰδὲ τὴν πόρνην ἣν βλέπεις καθάπερ τὴν ἐκκλησίαν <br>
			βοῶσα, «ἀποτάσσομαι ἐμφυσῶσα <br>
			τῷ βορβόρῳ τῶν ἔργων μου».</td>
			<td><b>ιζ´</b><br>
			Δὲν μπορεῖς νὰ μοῦ ξεπληρώσεις αὐτὰ ποὺ μοῦ χρωστᾷς ἀκόμα. <br>
			Καλλίτερα μὴ μιλᾷς, γιὰ νὰ σοῦ χαρισθῇ ἡ ὀφειλή. <br>
			Μὴν καταδικάζῃς τὴν καταδικασμένη, <br>
			μὴν ἐξευτελίσης τὴν ἐξευτελισμένη, ἡσύχασε. <br>
			Δὲν θέλω τίποτα ἀπ᾿ ὅσα μοῦ χρωστᾷς οὔτε κι ἀπ᾿ αὐτήν, <br>
			γιατὶ ἦρθα νὰ χαρίσω τὰ χρέη καὶ τῶν δυὸ καὶ ὅλου τοῦ κόσμου. <br>
			Ἔζησες, Σίμωνα, σύμφωνα μὲ τὸ Νόμο, μὰ βγῆκες χρεωμένος. <br>
			Ἔλα, λοιπὸν στὴ Χάρι μου γιὰ νὰ ξεχρεωθῆς. <br>
			Λογάριασε τὴν πόρνη ποὺ βλέπεις σὰν τὴν Ἐκκλησία <br>
			νὰ φωνάζῃ: «ἀρνιέμαι καὶ περιφρονῶ <br>
			τὴν ἄσωτη ζωή μου».</td>
		</tr>
		<tr>
			<td><b>ιη´</b><br>
			Ὑπάγετε, τὸ λοιπὸν τῶν χρεῶν ἐλύθητε, <br>
			πορεύθητε, ἐνοχῆς παρεκτὸς πάσης ἐστέ, <br>
			ἠλευθερώθητε, μὴ πάλιν ὑποταγῆτε, <br>
			τοῦ χειρογράφου σχισθέντος μὴ ἄλλο ποιήσετε», <br>
			τὸ αὐτὸ οὖν, Ἰησοῦ μου, λέξον κἀμοί, <br>
			ἐπειδὴ σοὶ ἀποδοῦναι ἃ χρεωστῷ οὐκ ἐξισχύω, <br>
			σὺν τόκῳ γὰρ ἀνήλωσα καὶ τὸ κεφάλαιον, <br>
			διὸ μὴ ἀπαιτήσῃς με ὅσον παρέσχες μοι, <br>
			τοῦ τῆς ψυχῆς κεφαλαίου καὶ τῆς σαρκός μου τοῦ τόκου <br>
			κουφίσας με ὡς εὔσπλαγχνος, ἄνες, ἄφες <br>
			τοῦ βορβόρου τῶν ἔργων μου.</td>
			<td><b>ιη´</b><br>
			Πηγαίνετε. Ἀπὸ ῾δῶ καὶ πέρα δὲ χρωστᾶτε πιά. <br>
			Φύγετε. Ἐνοχὴ δὲν ἔχετε καμμιά. <br>
			Λευτερωθήκατε. Μὴν ξαναπιαστῆτε στὸ κακό. <br>
			Ἀφοῦ σχίστηκε τὸ χρεώγραφο μὴν φτιάχνετε ἄλλο.» <br>
			Τὸ ἴδιο, λοιπόν, Ἰησοῦ μου, πὲς καὶ γιὰ μένα, <br>
			ἐπειδὴ νὰ Σοῦ πληρώσω δὲν μπορῶ αὐτὰ ποὺ Σοῦ χρωστάω, <br>
			ἀφοῦ ξόδεψα μαζὶ μὲ τὸν τόκο καὶ τὸ κεφάλαιο. <br>
			Γι᾿ αὐτὸ μή μου ζητήσῃς ὅσα μου ἔδωκες. <br>
			Τῆς ψυχῆς μου τὸ κεφάλαιο καὶ τοῦ σώματός μου τὸν τόκο <br>
			ἀπὸ τὸ βάρος ἀνακούφισε, Στοργικέ, καὶ χάρισέ μου <br>
			λευτεριὰ καὶ ἀπολύτρωση <br>
			ἀπὸ τὴν ἄσωτη ζωή μου.</td>
		</tr>
		<tr>
			<td>.</td>
			<td>Ἐπερατώθη τὴν 17ην Ὀκτωβρίου 1986, <br>
			ἑορτὴ προφήτου Ὠσηὲ καὶ ὁσιομάρτυρος Ἀνδρέου τοῦ ἐν Κρίσει. <br>
			Ῥωμανέ μου, ἡδύτατε, εὔχου δι᾿ ἡμᾶς. <br>
			Ἰησοῦ μου Εὔσπλαχνε δός μοι μοῖραν τῆς μετανοίας τῆς Πόρνης.<br>
			π. Ἀνανίας Κουστένης</td>
		</tr>
	</table>
</div>

<hr width="50%">

<h1><a name="ΕΙΣ ΤΟ ΠΑΘΟΣ ΤΟΥ ΚΥΡΙΟΥ ΚΑΙ ΤΟΝ ΘΡΗΝΟΝ ΤΗΣ ΘΕΟΤΟΚΟΥ"></a>Ῥωμανὸς ὁ 
Μελῳδός - Εἰς τὸ Πάθος τοῦ Κυρίου</h1>

<div align="center">
	<table cellpadding="8">
		<tr>
			<td><h2>Εἰς τὸ Πάθος τοῦ Κύριου καὶ εἰς τὸν Θρῆνον τῆς Θεοτόκου</h2>

			</td>
			<td><h2>Στὸ Πάθος τοῦ Κυρίου καὶ στὸ Θρῆνο τῆς Παναγίας</h2>

			</td>
		</tr>
		<tr>
			<td><h2>Προοίμιον</h2>

			<p>Τὸν δι᾿ ἡμᾶς σταυρωθέντα δεῦτε πάντες ὑμνήσωμεν, <br>
			αὐτὸν γὰρ κατεῖδε Μαρία ἐπὶ ξύλου καὶ ἔλεγεν, <br>
			«Εἰ καὶ σταυρὸν ὑπομένεις, σὺ ὑπάρχεις <br>
			ὁ υἱὸς καὶ θεός μου».</p>

			</td>
			<td><h2>Προοίμιον</h2>

			<p>Ἐκεῖνον ποὺ σταυρώθηκε γιὰ μᾶς, ὅλοι, ἐλᾶτε, ἂς δοξολογήσουμε.
			<br>
			Αὐτόν, λοιπόν, ἀντίκρυσε πάνω στὸ Ξύλο ἡ Μαρία κι ἔλεγε: <br>
			«Στὸ Σταυρὸ ἂν καὶ κρέμεσαι, γιὰ μένα εἶσαι <br>
			ὁ Υἱὸς καὶ Θεὸς μου».</p>

			</td>
		</tr>
		<tr>
			<td><h2>Οἶκοι</h2>

			<p><b>α´</b><br>
			Τὸν ἴδιον ἄρνα ἡ ἀμνὰς θεωροῦσα <br>
			πρὸς σφαγὴν ἑλκόμενον ἠκολούθει ἡ Μαρία τρυχομένη <br>
			μεθ᾿ ἑτέρων γυναικῶν ταῦτα βοῶσα, <br>
			«Ποῦ πορεύῃ, τέκνον; τίνος χάριν τὸν ταχὺν <br>
			δρόμον τελέεις; <br>
			μὴ ἕτερος γάμος πάλιν ἐστὶν ἐν Κανᾷ, <br>
			κἀκεῖ νυνὶ σπεύδεις, ἵν᾿ ἐξ ὕδατος αὐτοῖς οἶνον ποιήσῃς; <br>
			συνέλθω σοι, τέκνον, ἢ μείνω σε μᾶλλον; <br>
			δός μοι λόγον, Λόγε, μὴ σιγῶν παρέλθῃς με, <br>
			ὁ ἁγνὴν τηρήσας με, <br>
			ὁ υἱὸς καὶ θεός μου».</p>

			</td>
			<td><h2>Οἶκοι</h2>

			<p><b>α´</b><br>
			Τὸ παιδί Της ἡ Μητέρα καθὼς ἔβλεπε <br>
			νὰ Τὸ πηγαίνουν στὸ θάνατο, κατάκοπη ἀκολουθοῦσεν ἡ Μαρία <br>
			μαζὶ μ᾿ ἄλλες γυναῖκες καὶ τοῦτα ἔλεγε: <br>
			«Ποῦ πορεύεσαι, Τέκνο; Γιὰ ποιὸ λόγο βιαστικὸς τὸ δρόμο τρέχεις; <br>
			Μήπως κι ἄλλος γάμος εἶναι στὴν Κανᾶ, <br>
			καὶ γιὰ ῾κεῖ τραβᾶς ἐτώρα, κρασὶ ἀπ᾿ τὸ νερὸ γιὰ νὰ τοὺς φτιάξης;
			<br>
			Νὰ ῾ρθῶ μαζί Σου, Τέκνο μου, ἢ νὰ Σὲ περιμένω; <br>
			Ἕνα λόγο πές μου, Λόγε, ἐμένα ἀμίλητος μὴν προσπεράσης, <br>
			Ἐσὺ π᾿ Ἁγνὴ μὲ φύλαξες, <br>
			ὁ Υἱὸς καὶ Θεὸς μου».</p>

			</td>
		</tr>
		<tr>
			<td><b>β´</b><br>
			Οὐκ ἤλπιζον, τέκνον, ἐν τούτοις ἰδεῖν σε <br>
			οὐδ᾿ ἐπίστευόν ποτε ἕως τούτου τοὺς ἀνόμους ἐκμανῆναι <br>
			καὶ ἐκτείναι ἐπὶ σὲ χεῖρας ἀδίκως, <br>
			ἔτι γὰρ τὰ βρέφη τούτων κράζουσί σοι τὸ «εὐλογημένος». <br>
			ἀκμὴν δὲ βαΐων πεπλησμένη ἡ ὁδὸς <br>
			μηνύει τοῖς πᾶσι τῶν ἀθέσμων τὰς πρὸς σὲ πανευφημίας. <br>
			καὶ νῦν τίνος χάριν ἐπράχθη τὸ χεῖρον; <br>
			γνῶναι θέλω, οἴμοι, πῶς τὸ φῶς μου σβέννυται, <br>
			πῶς σταυρῷ προσπήγνυται <br>
			ὁ υἱὸς καὶ θεός μου».</td>
			<td><b>β´</b><br>
			Δὲν τὸ περίμενα, Παιδί μου, σὲ τέτοια νὰ Σὲ δῶ, <br>
			καὶ ποτὲ δὲν ἐπίστευα πὼς θά ῾φταναν οἱ ἄνομοι σὲ τέτοια μανία <br>
			καὶ χέρια θ᾿ ἅπλωναν ἄδικα ἐπάνω Σου. <br>
			Ἀφοῦ ἀκόμα τ᾿ ἀθῷα τους βρέφη Σοῦ κράζουν τὸ «Εὐλογημένος», <br>
			κι ἀπ᾿ τὰ βάγια ἀκόμη γεμάτος ὁ δρόμος <br>
			καὶ διαλαλεῖ στὸν καθένα τὰ παινέματα ποὺ Σοῦ ῾πλεξαν οἱ ἄνομοι. <br>
			Καὶ τώρα γιὰ ποιὸ λόγο ἔγινε τὸ κακό; <br>
			Θέλω νὰ μάθω, ἀλλοίμονο, πῶς χάνεται τὸ φῶς μου; <br>
			Πῶς στὸ Σταυρὸ καρφώνεται <br>
			Ὁ Υἱὸς καὶ Θεός μου.</td>
		</tr>
		<tr>
			<td><b>γ´</b><br>
			Ὑπάγεις, ὦ τέκνον, πρὸς ἄδικον φόνον <br>
			καὶ οὐδεὶς σοὶ συναλγεί, οὗ συνέρχεται σοὶ Πέτρος <br>
			ὁ εἰπών σοι, <br>
			«οὐκ ἀρνοῦμαί σε ποτέ, κἂν ἀποθνῄσκω». <br>
			ἔλιπέ σε Θωμᾶς ὁ βοήσας, «μετ᾿ αὐτοῦ θάνωμεν πάντες». <br>
			οἱ ἄλλοι Δὲ πάλιν, οἱ οἰκεῖοι καὶ γνωστοὶ <br>
			καὶ μέλλοντες κρίνειν τὰς φυλὰς τοῦ Ἰσραήλ, ποῦ εἰσιν ἄρτι; <br>
			οὐδεὶς ἐκ τῶν πάντων, ἀλλ᾿ εἰς ὑπὲρ πάντων <br>
			θνῄσκεις, τέκνον, μόνος, ἀνθ᾿ ὧν πάντας ἔσωσας, <br>
			ἀνθ᾿ ὧν πᾶσιν ἤρεσας, <br>
			ὁ υἱὸς καὶ θεός μου».</td>
			<td><b>γ´</b><br>
			Πηγαίνεις, παιδί μου, σὲ ἄδικο φόνο <br>
			καὶ κανεὶς δὲν σὲ πονεῖ. Ὁ Πέτρος δὲν ἔρχεται μαζί σου, <br>
			ποὺ σοῦ εἶπε: <br>
			«Ποτὲ δὲν σ᾿ ἀρνοῦμαι κι ἂν χρειαστῇ νὰ πεθάνω». <br>
			Σ᾿ ἄφησε ὁ Θωμᾶς ποὺ ἐδήλωσε: «Ἂς πεθάνουμε ὅλοι μαζί Του». <br>
			Καὶ οἱ ἄλλοι ἀκόμα, οἱ φίλοι καὶ γνωστοὶ <br>
			καὶ ποὺ πρόκειται νὰ κρίνουν τὶς φυλὲς τοῦ Ἰσραήλ, τώρα ποῦ βρίσκονται;
			<br>
			Κανένας ἀπ᾿ ὅλους καὶ Ἕνας γιὰ ὅλους. <br>
			Πεθαίνεις, Τέκνο μου, Μόνος, μιᾶς καὶ ὅλους τοὺς ἔσωσες, <br>
			μιᾶς καὶ φέρθηκες ὄμορφα σ᾿ ὅλους, <br>
			Σὺ ὁ Υἱὸς καὶ Θεός μου».</td>
		</tr>
		<tr>
			<td><b>δ´</b><br>
			Τοιαῦτα Μαρίας ἐκ λύπης βαρείας <br>
			καὶ ἐκ θλίψεως πολλῆς κραυγαζούσης καὶ κλαιούσης, <br>
			ἐπεστράφη <br>
			πρὸς αὐτὴν ὁ ἐξ αὐτῆς οὕτω βοήσας, <br>
			«Τί δακρύεις, μήτηρ; τὶ ταῖς ἄλλαις γυναιξὶ συναποφέρῃ; <br>
			μὴ πάθω; μὴ θάνω; πῶς οὖν σώσω τὸν Ἀδάμ; <br>
			μὴ τάφον οἰκήσω; πῶς ἑλκύσω πρὸς ζωὴν τοὺς ἐν τῷ ᾍδῃ; <br>
			καὶ μὴν καθὼς οἶδας ἀδίκως σταυροῦμαι, <br>
			τί οὖν κλαίεις, μήτηρ; μᾶλλον οὕτω κραύγασον <br>
			ὅτι «θέλων ἔπαθεν, <br>
			ὁ υἱὸς καὶ θεός μου».</td>
			<td><b>δ´</b><br>
			Ἐνῷ τέτοια ἡ Μαρία μὲ λύπη μεγάλη <br>
			καὶ θλῖψι πολλὴ ἔλεγε καὶ ἔκλαιγε, <br>
			Τὴν κοίταξε ὁ Γιός Της καὶ Τῆς μίλησε: <br>
			«Γιατί σὲ πῆραν, Μητέρα, τὰ κλάματα; Γιατί Σὲ <br>
			παρασύρουν οἱ ἄλλες γυναῖκες; <br>
			Μὴν πάθω, φοβᾶσαι; Μὴν ἀποθάνω; Μὰ πῶς θὰ σώσω <br>
			τὸν Ἀδάμ; <br>
			Μὴν κατέβω στὸν τάφο; Πῶς θὰ φέρω στὴ ζωὴ τοὺς <br>
			πεθαμένους; <br>
			Κι ὅπως πράγματι βλέπεις σταυρώνομαι ἄδικα. <br>
			Γιατί κλαῖς, λοιπόν, Μητέρα; Μᾶλλον φώναξε καὶ λέγε <br>
			πῶς «θέλοντας ἔπαθεν <br>
			ὁ Υἱὸς καὶ Θεός μου».</td>
		</tr>
		<tr>
			<td><b>ε´</b><br>
			Ἀπόθου, ὦ μῆτερ, τὴν λύπην ἀπόθου, <br>
			οὐ γὰρ πρέπει σε θρηνεῖν, ὅτι κεχαριτωμένη ὠνομάσθης, <br>
			τὴν οὖν κλῆσιν τῷ κλαυθμῷ μὴ συγκαλύψῃς, <br>
			μὴ ταῖς ἀσυνέτοις ὁμοιώσῃς ἑαυτήν, πάνσοφε κόρη, <br>
			ἐν μέσῳ ὑπάρχεις τοῦ νυμφῶνος τοῦ ἐμοῦ. <br>
			μὴ οὖν ὥσπερ ἔξω ἱσταμένη τὴν ψυχὴν καταμαράνῃς. <br>
			τοὺς ἐν τῷ νυμφῶνι ὡς δούλους σου φώνει, <br>
			πᾶς γὰρ τρέχων τρόμῳ ὑπακούσει σου, σεμνή, <br>
			ὅταν εἴπῃς, «ποῦ ἐστιν <br>
			ὁ υἱὸς καὶ θεός μου».</td>
			<td><b>ε´</b><br>
			Μὴ λυπᾶσαι, Μητέρα, μὴ λυπᾶσαι. <br>
			Μιᾶς καὶ ὁ θρῆνος δὲν Σοῦ πρέπει, ἀφοῦ Σὲ εἶπαν «Κεχαριτωμένη». <br>
			Μὴν ἐπισκιάσης, λοιπόν, τὸ ὄνομα αὐτὸ μὲ τὸ θρῆνο. <br>
			Μὴν κατατάξης, πρόσεξε, τὸν Ἑαυτό Σου μὲ τὶς ἄμυαλες, Πάνσοφη Κόρη.
			<br>
			Βρίσκεσαι μέσα στὸ Νυμφῶνα τὸ δικό μου. <br>
			Μή, λοιπόν, καταμαράνης τὴ ψυχή, σὰν νὰ βρίσκεσαι ἀπέξω. <br>
			Ὅσους εἶναι μέσα στὸ Νυμφῶνα δικούς Σου νὰ τοὺς ὀνομάζῃς. <br>
			Μιᾶς καὶ καθένας π᾿ ἀγωνίζεται περίφοβος θὰ Σὲ ἀκούσῃ, Ἁγιασμένη,
			<br>
			ὅταν εἰπῇς: «ποὺ βρίσκεται <br>
			ὁ Υἱὸς καὶ Θεός μου.</td>
		</tr>
		<tr>
			<td><b>στ´</b><br>
			Πικρὰν τὴν ἡμέραν τοῦ πάθους μὴ δείξῃς, <br>
			δι᾿ αὐτὴν γὰρ ὁ γλυκὺς οὐρανόθεν νῦν κατῆλθον <br>
			ὡς τὸ μάννα, <br>
			οὐκ ἐν ὄρει τῷ Σινᾷ, ἀλλ᾿ ἐν γαστρί σου. <br>
			ἔνδοθεν γὰρ ταύτης ἐτυρώθην, ὡς Δαυὶδ προανεφώνει, <br>
			τὸ τετυρωμένον ὄρος νόησον, σεμνή, <br>
			ἐγὼ γὰρ ὑπάρχω, ὅτι λόγος ὧν ἐν σοὶ σὰρξ ἐγενόμην, <br>
			ἐν ταύτη οὖν πάσχω, ἐν ταύτῃ καὶ σῴζω, <br>
			μὴ οὖν κλαίης, μῆτερ, μᾶλλον κράξον ἐν χαρᾷ, <br>
			«θέλων πάθος δέχεται <br>
			ὁ υἱὸς καὶ θεός μου».</td>
			<td><b>στ´</b><br>
			Πικρὴ τοῦ Πάθους τὴν ἡμέρα μὴ τὴ κάνῃς, <br>
			μιᾶς κι ὁ Γλυκὸς Ἐγὼ γι᾿ αὐτὴν τώρα ἀπ᾿ τὸν οὐρανὸ κατέβηκα <br>
			σὰν τὸ Μάννα, <br>
			ὄχι στὸ ὄρος τὸ Σινᾶ, ἀλλὰ μέσ᾿ στὴν κοιλιά Σου. <br>
			Μέσα της δηλαδὴ σαρκώθηκα, ὅπως τὸ πρόβλεψ᾿ ὁ Δαβίδ. <br>
			Θυμήσου, Κόρη, τὸ Βουνὸ τὸ δυνατὸ καὶ πλούσιο, <br>
			εἶμαι Ἐγὼ ἀληθινά, γιατὶ Λόγος ὑπάρχων μέσα Σου <br>
			ἄνθρωπος ἔγινα. <br>
			Πάσχω, λοιπόν, ὡς ἄνθρωπος καὶ μὲ ἐτοῦτο σῴζω. <br>
			Μητέρα πιὰ Ἐσὺ μὴν κλαίς. Φώναξε μᾶλλον μὲ χαρά: <br>
			«δέχεται θεληματικᾶ τὸ Πάθος <br>
			ὁ Υἱὸς καὶ Θεός μου».</td>
		</tr>
		<tr>
			<td><b>ζ´</b><br>
			«Ἰδού», φησί, «τέκνον, ἐκ τῶν ὀφθαλμῶν μου <br>
			τὸν κλαυθμὸν ἀποσοβῶ, τὴν καρδίαν μου συντρίβω <br>
			ἐπὶ πλεῖον, <br>
			ἀλλ᾿ οὐ δύναται σιγᾶν ὁ λογισμός μου, <br>
			τό μοι λέγεις, σπλάγχνον, «εἰ μὴ θάνω, ὁ Ἀδὰμ <br>
			οὐχ ὑγιαίνει»; <br>
			καὶ μὴν ἄνευ πάθους ἐθεράπευσας πολλούς, <br>
			λεπρὸν γὰρ καθήρας καὶ οὐκ ἤλγησας οὐδέν, ἀλλ᾿ ἠβουλήθης, <br>
			παράλυτον σφίγξας οὐ κατεπονήθης, <br>
			πῆρον πάλιν λόγῳ ὀμματώσας, ἀγαθέ, <br>
			ἀπαθὴς μεμένηκας, <br>
			ὁ υἱὸς καὶ θεός μου».</td>
			<td><b>ζ´</b><br>
			«Ναί, Τέκνο», ἀπαντάει, «ἀπὸ τὰ μάτια μου <br>
			Τὸ κλάμα σταματῶ καὶ σφίγγω τὴν καρδιά μου ἀκόμα <br>
			πιὸ πολύ, <br>
			ὁ λογισμός μου ὅμως νὰ σωπάση δὲν μπορεῖ. <br>
			Σπλάχνο, τί μου λές: «Ἂν δὲν πεθάνω, ὁ Ἀδὰμ <br>
			δὲ γιατρεύεται;» <br>
			Κι ὅμως δίχως Πάθος ἐθεράπευσες πολλούς. <br>
			Τὸ λεπρό, γιὰ παράδειγμα, καθάρισες καὶ καθόλου δὲν <br>
			πόνεσες, τὸ θέλησες κι ἔγινε. <br>
			Τὸν παράλυτο στέριωσες καὶ κούραση δὲν ἔνοιωσες. <br>
			Καὶ στὸν ἀνάπηρο ἔδωκες μάτια, Καλέ μου, μὲ λόγο <br>
			καὶ δὲν ἔπαθες τίποτα, Σὺ ὁ Υἱὸς καὶ Θεός μου.</td>
		</tr>
		<tr>
			<td><b>η´</b><br>
			Νεκροὺς ἀναστήσας νεκρὸς οὐκ ἐγένου, <br>
			οὐδ᾿ ἐτέθης ἐν ταφῇ, υἱέ μου καὶ ζωή μου, <br>
			πῶς οὖν λέγεις, <br>
			«εἰ μὴ πάθω, ὁ Ἀδὰμ οὐχ ὑγιαίνει»; <br>
			κέλευσον, σωτήρ μου, καὶ ἐγείρεται εὐθὺς κλίνην <br>
			βαστάζων. <br>
			εἰ δὲ καὶ ἐν τάφῳ κατεχώσθη ὁ Ἀδάμ, <br>
			ὡς Λάζαρον τάφου ἐξανέστησας φωνή, οὕτως καὶ τοῦτον, <br>
			δουλεύει σοι πάντα ὡς πλάστῃ τῶν πάντων, <br>
			τί οὖν τρέχεις, τέκνον; μὴ ἐπείγου πρὸς σφαγήν, <br>
			μὴ φιλῇς τὸν θάνατον, <br>
			ὁ υἱὸς καὶ θεός μου.</td>
			<td><b>η´</b><br>
			Πεθαμένους ἀνάστησες, μὰ Νεκρὸς δὲν θὰ γίνῃς, <br>
			καὶ ταφὴ δὲν θὰ λάβης, Παιδί μου καὶ Ζωή μου. Καὶ <br>
			πῶς λές, <br>
			«ἂν δὲν πεθάνω ὁ Ἀδὰμ γιατρειὰ δὲ βρίσκει»; <br>
			Σωτῆρα μου, διάταξε καὶ ἀμέσως σηκώνεται τὸ <br>
			κρεββάτι βαστώντας. <br>
			Ἂν καὶ μέσα στὸν τάφο ὁ Ἀδὰμ καταχώθηκε, <br>
			ὅπως τὸ Λάζαρο ἀπ᾿ τὸ μνῆμα μὲ φωνὴ ἔβγαλες ἔξω, <br>
			ἔτσι καὶ τοῦτον ἀνάστησε. <br>
			Ὅλα Σὲ ὑπηρετοῦνε, ὡς Δημιουργὸ τῶν πάντων. <br>
			Τί, λοιπόν, Παιδί μου, τρέχεις; Νὰ σφαγῆς μὴν ἐπείγεσαι, <br>
			τὸ θάνατο μὴν ἀγαπᾷς, Σὺ <br>
			ὁ Υἱὸς καὶ Θεός μου.»</td>
		</tr>
		<tr>
			<td><b>θ´</b><br>
			«Οὐκ οἶδας, ὦ μῆτερ, οὐκ οἶδας ὃ λέγω, <br>
			διὸ ἄνοιξον τὸν νοῦν καὶ εἰσοίκισοιν τὸ ῥῆμα ὃ ἀκούεις, <br>
			καὶ αὐτὴ καθ᾿ ἑαυτὴν νόει ἃ λέγω, <br>
			οὗτος, ὃν προεῖπον, ὁ ταλαίπωρος Ἀδάμ, ὁ ἀρρωστήσας <br>
			οὐ μόνον τὸ σῶμα ἀλλὰ γὰρ καὶ τὴν ψυχήν, <br>
			ἐνόσησε θέλων, οὐ γὰρ ἤκουσεν ἐμοῦ καὶ κινδυνεύει, <br>
			γνωρίζεις ὁ λέγω, μὴ κλαύσης οὖν, μῆτερ, <br>
			μᾶλλον τοῦτο κράξον, «τὸν Ἀδὰμ ἐλέησον <br>
			καὶ τὴν Εὔαν οἴκτειρον, <br>
			ὁ υἱὸς καὶ θεός μου».</td>
			<td><b>θ´</b><br>
			«Δὲν κατάλαβες, Μητέρα, δὲν κατάλαβες τί λέω. <br>
			Ἄνοιξε, λοιπόν, τὸν νοῦ καὶ τὰ λόγια βάλε μέσα, ποὺ σὺ ἀκούεις, <br>
			καὶ ἡ Ἴδια ὅσα λέγω κᾶμε τρόπο νὰ νοήσης. <br>
			Αὐτὸς ποὺ προανέφερα, ὁ ταλαίπωρος Ἀδάμ, ποὺ ἔπεσεν ἄρρωστος <br>
			ὄχι στὸ σῶμα μοναχὰ ἀλλὰ καὶ στὴν ψυχή, <br>
			ἀρρώστησε μὲ τὴ θέλησί Του, μιᾶς καὶ δὲν ἄκουσεν <br>
			Ἐμένα καὶ βρίσκεται σὲ κίνδυνο. <br>
			Καταλαβαίνεις αὐτὸ ποὺ λέω. Μὴν κλάψης, λοιπόν, Μητέρα, <br>
			καλλίτερα ἔτσι φώναξε: «σπλαχνίσου τὸν Ἀδὰμ <br>
			καὶ λυπήσου τὴν Εὔα, Σὺ <br>
			ὁ Υἱὸς καὶ Θεός μου».</td>
		</tr>
		<tr>
			<td><b>ι´</b><br>
			Ὑπὸ ἀσωτίας, ὑπ᾿ ἀδηφαγίας <br>
			ἀρρωστήσας ὁ Ἀδὰμ κατηνέχθη ἕως ᾍδου κατωτάτου <br>
			καὶ ἐκεῖ τὸν τῆς ψυχῆς πόνον δακρύει. <br>
			Εὔα δὲ ἡ τοῦτον ἐκδιδάξασά ποτε τὴν ἀταξίαν <br>
			σὺν τούτῳ στενάζει, σὺν αὐτῷ γὰρ ἀρρωστεῖ, <br>
			ἵνα μάθωσιν ἅμα τοῦ φυλάττειν ἰατροῦ παραγγελίαν, <br>
			συνῆκας κἂν ἄρτι; ἐπέγνως ἃ εἶπον; <br>
			πάλιν, μήτηρ, κράξον, «τῷ Ἀδὰμ εἰ συγχωρεῖς, <br>
			καὶ τῇ Εὔᾳ, σύγγνωθι, <br>
			ὁ υἱὸς καὶ θεός μου».</td>
			<td><b>ι´</b><br>
			Ἀπὸ ἀσωτία, ἀπὸ λαιμαργία <br>
			ὁ Ἀδὰμ ἀρρώστησε καὶ γκρεμίστηκε ὡς τοῦ Ἅδη τὰ κατάβαθα <br>
			κι ἐκεῖ τὸν πόνο τῆς ψυχῆς τοῦ κλαίει. <br>
			Καὶ ἡ Εὔα ποὺ τὸν δίδαξε τότε τὴν ἁμαρτία <br>
			μαζί του στενάζει. Καὶ μαζί του εἶναι ἄρρωστη, <br>
			γιὰ νὰ μάθουνε κι οἱ δυὸ τοῦ Γιατροῦ τὴν ὁδηγία νὰ κρατᾶνε. <br>
			Τώρα τουλάχιστον κατάλαβες; Ἀντελήφθης τὰ ὅσα εἶπα; <br>
			Πάλι, Μητέρα, φώναξε: «τὸν Ἀδὰμ ἂν συγχωρᾷς <br>
			καὶ τὴν Εὔα συγχώρεσε, Σὺ <br>
			ὁ Υἱὸς καὶ Θεός μου».</td>
		</tr>
		<tr>
			<td><b>ια´</b><br>
			Ῥημάτων δὲ τούτων ὣς ἤκουσε τότε <br>
			ἡ ἀμώμητος ἀμνάς, ἀπεκρίθη πρὸς τὸν ἄρνα, <br>
			«Κύριέ μου, <br>
			ἔτι ἅπαξ ἂν εἴπω, μὴ ὀργισθῇς μοι, <br>
			λέξω σοι ὃ ἔχω, ἵνα μάθω παρὰ σοῦ πάντως ὃ θέλω, <br>
			ἂν πάθῃς, ἂν θάνῃς, ἀναλύσεις πρὸς ἑμέ; <br>
			ἂν περιοδεύσης σὺν τῇ Εὕᾳ τὸν Ἀδάμ, βλέψω σε πάλιν; <br>
			αὐτὸ γὰρ φοβοῦμαι, μήπως ἐκ τοῦ τάφου <br>
			ἄνω δράμῃς, τέκνον, καὶ ζητοῦσα σὲ ἰδεῖν <br>
			κλαύσω, κράξω, «ποῦ ἐστιν <br>
			ὁ υἱὸς καὶ θεός μου».</td>
			<td><b>ια´</b><br>
			Τοῦτα τὰ λόγια καθὼς ἄκουσεν τότε <br>
			ἡ ἀψεγάδιαστη Μητέρα στὸ Παιδὶ Τῆς ἀπάντησε: <br>
			«Κύριέ μου, <br>
			ἂν ἀκόμα μιὰ φορᾷ Σου μιλήσω, μὴ μοῦ θυμώσῃς. <br>
			Αὐτὸ ποὺ νοιώθω θὰ Σοῦ πῶ γιὰ νὰ μάθω στὰ σίγουρα <br>
			αὐτὸ ποὺ θέλω ἀπὸ Σένα. <br>
			Ἂν σταυρωθῆς, ἂν πεθάνῃς, θὰ ξαναρθῇς σὲ μένα; <br>
			Ἂν πᾷς γιὰ νὰ γιατρέψης τὸν Ἀδὰμ καὶ τὴν Εὔα θὰ Σὲ ξαναδῶ; <br>
			Ἕνα φοβᾶμαι στ᾿ ἀλήθεια, μήπως, Παιδί μου, ἀπὸ τὸν Τάφο <br>
			γιὰ τὸν οὐρανὸ τραβήξης κι Ἐγὼ ποὺ θέλω νὰ Σὲ δῶ, <br>
			θὰ κλάψω καὶ θὰ κράξω: «Ποὺ εἶναι <br>
			ὁ Υἱὸς καὶ Θεός μου».</td>
		</tr>
		<tr>
			<td><b>ιβ´</b><br>
			Ὡς ἤκουσε ταῦτα ὁ πάντα γινώσκων <br>
			πρὸ γενέσεως αὐτῶν, ἀπεκρίθη πρὸς Μαρίαν, <br>
			«Θάρσει, μῆτερ, <br>
			ὅτι πρώτη μὲ ὁρᾷς ἀπὸ τοῦ τάφου, <br>
			ἔρχομαι σοὶ δεῖξαι πόσων πόνων τὸν Ἀδὰμ ἐλυτρωσάμην <br>
			καὶ πόσους ἱδρῶτας ἔσχον ἕνεκεν αὐτοῦ, <br>
			δηλώσω τοῖς φίλοις τὰ τεκμήρια δεικνὺς ἐν ταῖς χερσί μου, <br>
			καὶ τότε θεάσῃ τὴν Εὔαν, ὦ μῆτερ, <br>
			ζῶσαν ὥσπερ πρῴην καὶ βοήσεις ἐν χαρᾷ, <br>
			«τοὺς γονεῖς μου ἔσωσεν <br>
			ὁ υἱὸς καὶ θεός μου».</td>
			<td><b>ιβ´</b><br>
			Μόλις ἄκουσεν ἐτοῦτα Ἐκεῖνος ποὺ γνωρίζει τὰ πάντα <br>
			πρὶν νὰ γίνουν, ἀπεκρίθη στὴ Μαρία: <br>
			«Ἔχε θάρρος, Μητέρα, <br>
			Γιατὶ Πρώτη θὰ μὲ δῇς μετὰ τὴν Ἀνάστασι. <br>
			Θἄρθω νὰ Σοῦ δείξω μὲ τί ἄμετρους πόνους τὸν Ἀδὰμ ἐλευθέρωσα <br>
			καὶ πόσους ἱδρῶτες γιὰ χάρι του ἔχυσα. <br>
			Θὰ φανερώσω στοὺς φίλους τὰ τεκμήρια στὰ χέρια μου. <br>
			Καὶ θ᾿ ἀντικρίσῃς τὴν Εὔα ἐτότες, Μητέρα, <br>
			ζωντανὴ σὰν καὶ πρῶτα καὶ γεμάτη χαρὰ θὰ φωνάξης: <br>
			«Τοὺς γονεῖς μου ἔσωσεν <br>
			ὁ Υἱὸς καὶ Θεός μου».</td>
		</tr>
		<tr>
			<td><b>ιγ´</b><br>
			Μικρὸν οὖν, ὦ μῆτερ, ἀνασχοῦ καὶ βλέπεις, <br>
			πῶς καθάπερ ἰατρὸς ἀποδύομαι καὶ φθάνω <br>
			ὅπου κεῖνται, <br>
			καὶ ἐκείνων τὰς πληγὰς περιοδεύω, <br>
			τέμνων ἐν τῇ λόγχῃ τὰ πωρώματα αὐτῶν καὶ τὴν σκληρίαν, <br>
			λαμβάνω καὶ ὄξος, καὶ ἐπιστύφω τὴν πληγήν, <br>
			τῇ σμίλῃ τῶν ἥλων ἀνευρύνας τὴν τομὴν χλαίνη μοτώσω, <br>
			καὶ δὴ τὸν σταυρόν μου ὡς νάρθηκα ἔχων <br>
			τούτῳ χρῶμαι, μῆτερ, ἵνα ψάλλῃς συνετῶς, <br>
			«πάσχων πάθος ἔλυσεν <br>
			ὁ υἱὸς καὶ θεός μου».</td>
			<td><b>ιγ´</b><br>
			Λιγάκι γιὰ περίμενε, Μητέρα, καὶ θὰ δῇς, <br>
			πῶς σὰν Γιατρὸς τρέχω καὶ φτάνω στὸν τόπο <br>
			ὅπου εὑρίσκονται <br>
			καὶ τὶς πληγὲς τοὺς θεραπεύω <br>
			καὶ μὲ τὴ Λόγχη κόβω τὴν ἀναισθησία τους καὶ τὴ σκληροκαρδία. <br>
			Παίρνω καὶ ξύδι καὶ ἀπολυμαίνω τὴν πληγή. <br>
			Καὶ μὲ ἰατρικὸ μαχαῖρι τὰ Καρφιὰ θὰ πλατύνω τὴν <br>
			τομή, βάζοντας γάζα τὸν Χιτῶνα. <br>
			Κι ἔχοντας τὸ Σταυρό μου μάλιστα σὰν ἄλλη θήκη γιὰ τὰ φάρμακα <br>
			Αὐτὸν μεταχειρίζομαι, Μητέρα, γιὰ νὰ μπορῇς νὰ ψέλνῃς ταπεινά: <br>
			«Πάσχοντας γιάτρεψε τὰ πάθη <br>
			ὁ Υἱὸς καὶ Θεός μου».</td>
		</tr>
		<tr>
			<td><b>ιδ´</b><br>
			Ἀπόθου οὖν, μῆτερ, τὴν λύπην ἀπόθου, <br>
			καὶ πορεύου ἐν χαρᾷ, ἐγὼ γὰρ δι᾿ ὃ κατῆλθον <br>
			ἤδη σπεύδω <br>
			ἐκτελέσαι τὴν βουλὴν τοῦ πέμψαντός με, <br>
			τοῦτο γὰρ ἐκ πρώτης δεδογμένον ἦν ἑμοὶ καὶ τῷ πατρί μου, <br>
			καὶ τῷ πνεύματί μου οὐκ ἀπήρεσέ ποτε <br>
			τὸ ἐνανθρωπῆσαι καὶ παθεῖν με διὰ τὸν παραπεσόντα, <br>
			δραμοῦσα οὖν, μῆτερ, ἀνάγγειλον πᾶσιν <br>
			ὅτι «πάσχων πλήττει τὸν μισοῦντα τὸν Ἀδὰμ <br>
			καὶ νικήσας ἔρχεται <br>
			ὁ υἱὸς καὶ θεός μου».</td>
			<td><b>ιδ´</b><br>
			Ἀπόθεσε πλέον τὴ λύπη, Μητέρα, <br>
			καὶ πορέψου μὲ χαρά, μιᾶς κι Ἐγὼ γι᾿ αὐτὸ ποὺ κατέβηκα <br>
			τώρα βιάζομαι <br>
			νὰ ἐκτελέσω τοῦ Πατέρα τὴν ἀπόφασι. <br>
			Ἀφοῦ αὐτὸ ἀπ᾿ τὴν ἀρχὴ εἴχαμε ἀποφασίσει ἐγὼ καὶ ὁ Πατέρας μου <br>
			καὶ ποτὲ δὲν ἀπαρνηθῆκε τὸ πνεῦμα μου <br>
			ἄνθρωπος νὰ γίνω καὶ νὰ πάθω γιὰ τὸν ἀποπλανημένο. <br>
			Λοιπόν, τρέξε, Μητέρα, καὶ μήνυσε σ᾿ ὅλους <br>
			πῶς: «Μὲ τὸ Πάθος χτυπάει τὸν Ἅδη, τοῦ Ἀδὰμ τὸν ἐχθρὸ <br>
			καὶ σὰν νικήσῃ ἔρχεται <br>
			ὁ Υἱὸς καὶ Θεός μου».</td>
		</tr>
		<tr>
			<td><b>ιε´</b><br>
			«Νικῶμαι, ὦ τέκνον, νικῶμαι τῷ πόθῳ <br>
			καί οὐ στέγω ἀληθῶς, ἵν᾿ ἐγὼ μὲν ἐν θαλάμῳ, <br>
			σὺ δ᾿ ἐν ξύλῳ, <br>
			καὶ ἐγὼ μὲν ἐν οἰκίᾳ, σὺ δ᾿ ἐν μνημείῳ, <br>
			ἄφες οὖν συνέλθω, θεραπεύει γὰρ ἑμὲ τὸ θεωρεῖν σε, <br>
			κατίδω τὴν τόλμαν τῶν τιμώντων τὸν Μωσῆν, <br>
			αὐτὸν γὰρ ὡς δῆθεν ἐκδικοῦντες οἱ τυφλοὶ κτεῖναί σε ἦλθον. <br>
			Μωσῆς δὲ τοιοῦτο τῷ Ἰσραὴλ εἶπεν <br>
			ὅτι, «μέλλεις βλέπειν ἐπὶ ξύλου τὴν ζωήν» <br>
			ἡ ζωὴ δέ τίς ἐστιν; <br>
			ὁ υἱὸς καὶ θεός μου».</td>
			<td><b>ιε´</b><br>
			«Νικιέμαι, Παιδί μου, ἀπ᾿ τὴν ἀγάπη νικιέμαι <br>
			καὶ στ᾿ ἀλήθεια δὲν ἀντέχω, ἐγὼ νὰ βρίσκομαι στὸ σπίτι <br>
			καὶ Σὺ ἀπάνω στὸ Σταυρό, <br>
			ἐγὼ μέσα στὸ οἴκημα κι Ἐσὺ μέσα στὸ Μνῆμα. <br>
			Ασε μὲ τὸ λοιπὸν κοντά Σου. Μοῦ κάνει πράγματι καλὸ τὸ νὰ Σὲ βλέπω.
			<br>
			Νὰ δῶ τὸ τόλμημα αὐτῶν, ποὺ τιμοῦν τὸν Μωυσῆ, <br>
			μιᾶς καὶ μὲ πρόσχημα πὼς αὐτὸν ὑποστηρίζουν ἔρχονται <br>
			οἱ τυφλοὶ Ἐσένα νὰ φονέψουν. <br>
			Κι αὐτὸ ὁ Μωυσῆς γιὰ τοὺς Ἑβραίους τὸ προφήτεψε <br>
			πῶς «κάποτε θὰ δεῖτε τὴ Ζωὴ πάνω στὸ Ξύλο». <br>
			Καὶ ποιὸς εἶναι ἡ Ζωή; <br>
			Ὁ Υἱὸς καὶ Θεός μου».</td>
		</tr>
		<tr>
			<td><b>ιστ´</b><br>
			«Οὐκοῦν εἰ συνέρχει, μὴ κλαύσῃς, ὦ μῆτερ, <br>
			μηδὲ πάλιν πτοηθῇς, ἐὰν ἴδῃς σαλευθέντα τὰ στοιχεῖα, <br>
			τὸ γὰρ τόλμημα δονεῖ πᾶσαν τὴν κτίσιν, <br>
			πόλος ἐκτυφλοῦται καὶ οὐκ ἀνοίγει ὀφθαλμόν, <br>
			ἕως ἂν εἴπω, <br>
			ἡ γῆ σὺν θαλάσσῃ τότε σπεύσουσι φυγεῖν, <br>
			ναὸς τὸν χιτῶνα ῥήξει τότε κατὰ τῶν ταῦτα τολμώντων, <br>
			τὰ ὄρη δονοῦνται, οἱ τάφοι κενοῦνται, <br>
			ὅταν ἴδῃς ταῦτα, ἐὰν πτήξης ὡς γυνή, <br>
			κράξον πρὸς μέ, «φεῖσαί μου, <br>
			ὁ υἱὸς καὶ θεός μου».</td>
			<td><b>ιστ´</b><br>
			Λοιπόν, ἂν μείνης μαζί μου, μὴν κλάψης, Μητέρα, <br>
			οὔτε καὶ νὰ φοβηθῇς, ἂν ἰδῆς νὰ σαλεύουν τὰ στοιχεῖα τοῦ κόσμου, <br>
			γιατὶ τοῦτο τὸ τόλμημα συγκλονίζει τὴν πλάσι. <br>
			Χάνει τὸ φῶς ὁ οὐρανὸς καὶ δὲν ἀνοίγει μάτι μέχρι νὰ <br>
			τοῦ πῶ. <br>
			Ἡ γῆ καὶ ἡ θάλασσα τότε θὰ τρέξουν νὰ φύγουν. <br>
			Τότε ὁ Ναὸς τὸ καταπέτασμα θὰ σχίσει γιὰ ἐκείνους ποὺ αὐτὰ τολμοῦν.
			<br>
			Τὰ ὄρη τραντάζονται, οἱ τάφοι ἀδειάζουν. <br>
			Ὅταν ἐτοῦτα ἀντικρίσῃς, ἂν σὰν γυναῖκα φοβηθῆς, <br>
			κρᾶξε σὲ μένα: «Γλύτωσέ με, Σύ, <br>
			ὁ Υἱὸς καὶ Θεός μου».</td>
		</tr>
		<tr>
			<td><b>ιζ´</b><br>
			Υἱὲ τῆς παρθένου, θεὲ τῆς παρθένου <br>
			καὶ τοῦ κόσμου ποιητά, σὸν τὸ πάθος, σὸν τὸ βάθος <br>
			τῆς σοφίας, <br>
			σὺ ἐπίστασαι ὁ ἧς καὶ ὁ ἐγένου, <br>
			σὺ παθεῖν θελήσας κατηξίωσας ἐλθεῖν ἀνθρώπους σῶσαι, <br>
			σὺ τὰς ἁμαρτίας ἡμῶν ἦρας ὡς ἀμνός, <br>
			σὺ ταύτας νεκρώσας τῇ σφαγῇ σου, ὁ σωτήρ, ἔσωσας πάντας, <br>
			σὺ εἶ ἐν τῷ πάσχειν καὶ ἐν τῷ μὴ πάσχειν, <br>
			σὺ εἶ θνῄσκων, σῴζων, σὺ παρέσχες τῇ σεμνῇ <br>
			παρρησίαν κράζειν σοι, <br>
			«Ὁ υἱὸς καὶ θεός μου».</td>
			<td><b>ιζ´</b><br>
			Υἱὲ τῆς Παρθένου, Θεὲ τῆς Παρθένου <br>
			καὶ Δημιουργὲ τοῦ κόσμου, δικό Σου τὸ Πάθος καὶ τὸ <br>
			βάθος τῆς σοφίας. <br>
			Ἐσὺ ξέρεις αὐτὸ ποὺ ἤσουν κι αὐτὸ ποὺ ἔγινες. <br>
			Ἐσὺ τὸ θέλησες νὰ πάθῃς καὶ καταδέχθηκες νἀρθῆς νὰ <br>
			σώσῃς τοὺς ἀνθρώπους. <br>
			Σὺ τὰ δικά μας κρίματα ὡσὰν Ἀρνὶ ἐσήκωσες. <br>
			Ἐσὺ αὐτὰ θανάτωσες μὲ τὴ σφαγή Σου, Λυτρωτῆ, καὶ <br>
			ὅλους ἐλευθέρωσες. <br>
			Εἶσαι ὁ ἴδιος καὶ ὅταν πάσχῃς καὶ ὅταν δὲν πάσχῃς. <br>
			Ἐσύ ῾σαι ποὺ πεθαίνεις καὶ σῴζεις. Ἐσὺ ἔδωκες στὴ Σεμνὴ <br>
			Τὸ θάρρος νὰ σοῦ φωνάζει: <br>
			«Ὦ Υἱὲ καὶ Θεέ μου».</td>
		</tr>
	</table>
</div>

<hr>

</body>

</html>