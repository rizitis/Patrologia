<html>

<head>
<meta http-equiv="Content-Language" content="el">
<meta http-equiv="Content-Type" content="text/html; charset=utf-8">
<title>Ρωμανός ο Μελωδός - Κοντάκιον εις τους Αγίους 40 Μάρτυρας</title>
<link rel="stylesheet" type="text/css" href="../../styles.css">
</head>

<body>

<h1>Ῥωμανὸς ὁ Μελῳδός - Κοντάκιον εἰς τοὺς Ἁγίους Τεσσαράκοντα Μάρτυρας</h1>

<hr width="50%">

<div align="center">
	<table border="0" cellpadding="8" cellspacing="1" id="table2">
		<tr>
			<td valign="top"><b>Προοίμιον Ι</b><p>Πᾶσαν στρατιὰν τοῦ κόσμου καταλιπόντες<br>
			τῷ ἐν οὐρανοῖς δεσπότῃ προσεκολλήθητε,<br>
			ἀθλοφόροι κυρίου τεσσαράκοντα·<br>
			διὰ πυρὸς γὰρ καὶ ὕδατος διελθόντες, <br>
			μακάριοι, ἐπαξίως ἐκομίσασθε<br>
			δόξαν ἐκ τῶν οὐρανῶν καὶ στεφάνων πληθύν.</p>

			<p><b>Προοίμιον ΙΙ</b></p>

			<p>Χαίροις, ὁ στρατὸς τῆς δόξης τοῦ βασιλέως,<br>
			χαίρετε, φαιδροὶ φωστῆρες τῆς εὐσεβείας,<br>
			ἐκκλησίας, χαίρετε, φρουροὶ ἀσφαλεῖς,<br>
			βασιλέων κλέος, χαίρετε, πολιτείας πύργος, <br>
			χαίρετε, ἀθληταὶ οἱ τεσσαράκοντα,<br>
			<b>ἐν τῇ μνήμῃ τῇ ὑμῶν οἰκτείρατε ἡμᾶς.</b></p>

			<p><b>Οἶκοι</b></p>

			<p>Τὰ τῆς γῆς (App. Metr. iii)</p>

			<p>Τῷ ἐν θρόνῳ ἀστέκτῳ ἐποχουμένῳ,<br>
			τῷ ἐκτείναντι τὸ φῶς καθάπερ δέρριν,<br>
			τῷ τὴν γῆν ἑδράσαντι καὶ συνάξαντι ὕδατα εἰς τὰς συναγωγὰς αὐτῶν,<br>
			τῷ πάντα ἐκ μὴ ὄντων ποιήσαντι ὑπάρχειν<br>
			καὶ πᾶσι χορηγοῦντι πνοὴν καὶ ζωήν,<br>
			τῷ προσδεχομένῳ τῶν ἀρχαγγέλων τὸν ὕμνον<br>
			καὶ ὑπ᾿ ἀγγέλων προσκυνουμένῳ<br>
			καὶ ὑπὸ πάντων ἀνυμνουμένῳ,<br>
			Χριστῷ τῷ παντοκράτορι, τῷ πλάστῃ καὶ θεῷ ἡμῶν,<br>
			προσπίπτω ὁ ἀνάξιος προσάγων μου τὴν δέησιν,<br>
			λόγου χάριν αἰτῶν, ἵν᾿ ἰσχύσω εὐσεβῶς ἀνυμνῆσαι κἀγὼ<br>
			τοὺς ἁγίους, οὓς αὐτὸς ἔδειξε νικητὰς<br>
			δωρησάμενος αὐτοῖς<br>
			<b>δόξαν ἐκ τῶν οὐρανῶν καὶ στεφάνων πληθύν.</b></p>

			<p>Οὗτοι τῶν ἐγκωμίων ὑπερβαλλόντως<br>
			ὑπέρκεινται πανσόφως οἱ ἀθλοφόροι·<br>
			οὗτοι παρετάξαντο τῷ Σατὰν <br>
			καὶ ἐπάταξαν τῶν εἰδώλων τὸ φρύαγμα·<br>
			οὗτοι τῆς ἀσεβείας κατέβαλον τὸ σέβας,<br>
			οὗτοι τῆς εὐσεβείας κήρυκες στερροί·<br>
			οὗτοι ἀμφιβόλων †ἀκριβείας διδάσκαλοι†,<br>
			οὗτοι νοσοῦντας ἀεὶ ἰῶνται<br>
			καὶ ἐκ πνευμάτων δεινῶν λυτροῦνται,<br>
			οὗτοι τυφλῶν ἀνάβλεψις καὶ τῶν λεπρῶν καθάρσιον·<br>
			οὗτοι χωλῶν ἀνόρθωσις καὶ παρειμένων ἔγερσις,<br>
			οὗτοι πλεόντων λιμήν, οὗτοι ὁδοιπορούντων ὁδηγοὶ ἀγαθοί,<br>
			οὗτοι τυραννουμένων ἔκδικοι ἀσφαλεῖς<br>
			ὡς λαβόντες ὁμαδὸν<br>
			<b>δόξαν ἐκ τῶν οὐρανῶν καὶ στεφάνων πληθύν.</b></p>

			<p>Ὑπὲρ ἡλίου αἴγλην ὑπερβαλλόντως<br>
			ἡ τῶν ἁγίων τούτων λάμπει φαιδρότης·<br>
			νέφη γὰρ καλύπτουσι τὴν ἐκείνου, <br>
			τὴν τούτων δὲ οὐδὲ νὺξ διαδέχεται·<br>
			ἐκεῖνος ἀνατέλλων μαρμαρυγὰς ἐκπέμπει<br>
			καὶ δύνων αὖθις ἕλκει πάσας σὺν αὐτῷ·<br>
			τῶν δὲ πανολβίων τὴν φαεινὴν λαμπηδόνα<br>
			καὶ ἡ ἡμέρα ἀνακηρύττει,<br>
			καὶ ἡ νὺξ δὲ πάλιν θαυμάζει ἄγαν,<br>
			πῶς διασχίσαι ἴσχυσε τὴν τῶν πραγμάτων θύελλαν·<br>
			παρέστη γὰρ πολύδοξος τῷ τοὺς πιστοὺς δοξάζοντι<br>
			καὶ ἤκουσε παρ᾿ αὐτοῦ· «Σὺ ἐδόξασας ἐμὲ ἐπὶ τῶν γηγενῶν·<br>
			ἐν ὑψίστοις οὖν κἀγὼ ἐν σοὶ ὁμολογῶ<br>
			παρασχών σοι ἀγαθά,<br>
			<b>δόξαν ἐκ τῶν οὐρανῶν καὶ στεφάνων πληθύν</b>».</p>

			<p>Τοῦ πανσόφου δεσπότου σοφοὶ οἰκέται,<br>
			τοῦ γνησίου γενέτου γνήσια τέκνα,<br>
			τοῦ στρατολογήσαντος Ἰησοῦ τοῦ θεοῦ ἡμῶν ὁ στρατὸς ὁ ἐλλόγιμος,<br>
			τοῦ θαυμαστοῦ ποιμένος ἡ θαυμασία ποίμνη,<br>
			τοῦ γεωργοῦ τῶν ὅλων τὸ γεώργιον,<br>
			πηγῆς ἀενάου πέλει τὰ νάματα ταῦτα·<br>
			ἀμπέλου θείας κλήματα θεῖα,<br>
			ἁγίας ῥίζης ἅγιοι κλάδοι,<br>
			τοῦ κτίστου πάσης κτίσεως ὡς κτίσμα τὸ ἐράσμιον,<br>
			τοῦ ἀκηράτου ἄνακτος ἡ πανολβία σύγκλητος,<br>
			οἱ μαθηταὶ τοῦ Χριστοῦ, οὓς συνήγαγεν αὐτός, ὁ τῶν ὅλων σωτήρ,<br>
			καὶ προσέταξεν οἰκεῖν ἐν ἀγήρῳ ζωῇ<br>
			δωρησάμενος αὐτοῖς<br>
			<b>δόξαν ἐκ τῶν οὐρανῶν καὶ στεφάνων πληθύν.</b></p>

			<p>Ἄγαν ὑπερυψώθη ὑπὸ τοῦ πλάστου<br>
			καὶ μετὰ τῶν ἀγγέλων πανηγυρίζει<br>
			ἡ τῶν τεσσαράκοντα ἀθλοφόρων πανεύφημος φάλαγξ ἀκαταγώνιστος·<br>
			καὶ γὰρ ὡς νικηφόρος πᾶσι τοῖς ἀπ᾿ αἰῶνος<br>
			ἁγίοις ἐν ὑψίστοις συναγάλλεται,<br>
			στολὴν λευχείμονα, ἀκήρατον καὶ ἁγίαν<br>
			τὴν ἐκ τῶν ἄθλων ἠμφιεσμένη<br>
			καὶ ἐν τῇ πίστει τὴν κορωνίδα,<br>
			ἡ ἅπασιν αἰδέσιμος ταῖς νοεραῖς δυνάμεσιν<br>
			ὡς νύμφη ἀξιάγαστος καὶ τοῦ κυρίου πάρεδρος,<br>
			τοῦ ἀγαθοῦ νυμφιοῦ, ἣν ἐκόσμησεν αὐτὸς ταῖς αὐτοῦ δωρεαῖς,<br>
			ἡ ἐκλάμπουσα ἀεὶ θείας μαρμαρυγάς·<br>
			ἠξιώθη γὰρ λαβεῖν<br>
			<b>δόξαν ἐκ τῶν οὐρανῶν καὶ στεφάνων πληθύν.</b></p>

			<p>Ποῖον στόμα ἀρκέσει πρὸς εὐφημίαν,<br>
			ποία γλῶσσα ἰσχύσει ἐγκωμιάσαι<br>
			τοὺς ἁγίους μάρτυρας, τοὺς λιπόντας τὴν πρόσκαιρον δόξαν διὰ τὴν μέλλουσαν,<br>
			τοὺς ἀποχωρισθέντας ἀπὸ τοῦ διαβόλου<br>
			καὶ κολληθέντας πίστει τῷ σωτῆρι ἡμῶν,<br>
			τοὺς ἀποσπασθέντας ἀπὸ πάσης ἁμαρτίας<br>
			καὶ συναφθέντας δικαιοσύνῃ,<br>
			τοὺς ἀπροσίτους ἐν τοῖς ἐπαίνοις,<br>
			τοὺς ἅπασαν τὴν ἤπειρον τῆς πλάνης ἀπαλλάξαντας<br>
			καὶ δόγματα ὀρθόδοξα κηρύξαντας τοῖς πέρασι,<br>
			τοὺς στρατιώτας Χριστοῦ, τοὺς ὑπὲρ τῶν εὐσεβῶν προμαχοῦντας ἀεὶ<br>
			καὶ θερμῶς τοὺς τοῦ θεοῦ πολεμοῦντας ἐχθρούς;<br>
			οἷς δεδώρηται αὐτὸς<br>
			<b>δόξαν ἐκ τῶν οὐρανῶν καὶ στεφάνων πληθύν.</b></p>

			<p>Ἰσχυροὶ ἐν πολέμοις ἀναδειχθέντες<br>
			ἰσχυροὶ ἐν τοῖς ἄθλοις ὤφθησαν αὖθις<br>
			ἄγαν οἱ πανόλβιοι, οἱ πολλοὶ καὶ διάφοροι, εἷς δὲ ὄντες ἐν ἅπασιν·<br>
			ἓν δὲ θέλημα τούτοις ἐν μίᾳ ὁμονοίᾳ<br>
			λατρεύειν ὁλοψύχως τῷ τῶν ὅλων θεῷ·<br>
			ὁμόφρονες ὄντες καὶ ὁμογνώμονες ὄντως,<br>
			ὁμοῦ τὴν πλάνην ἀπολιπόντες,<br>
			ὁμοῦ ταῖς στρέβλαις ἐγκαρτεροῦντες,<br>
			ὁμοῦ καὶ τὴν ἀπόλαυσιν τῶν ἀγαθῶν ἐκτήσαντο,<br>
			ὁμοῦ καὶ τοὺς στεφάνους δὲ ἀπέλαβον οἱ ἄξιοι<br>
			τῇ καρτερίᾳ αὐτῶν· τεσσαράκονντα ὤφθησαν οἱ Χριστοῦ ἀθληταί,<br>
			οὓς ἐδόξασεν Χριστός, ὁ μόνος λυτρωτής,<br>
			δωρησάμενος αὐτοῖς<br>
			<b>δόξαν ἐκ τῶν οὐρανῶν καὶ στεφάνων πληθύν.</b></p>

			<p>Ναρκιᾷ μου ἡ ψυχὴ διηγουμένη<br>
			τὴν τῆς θείας πληθύος μίαν καρδίαν·<br>
			ἐν διῃρημένοις γὰρ τεσσαράκοντα σώμασι μίαν γνώμην ἐκτήσαντο·<br>
			διὸ καὶ †τῶν βιαίων† ἀπὸ βορρᾶ φυγόντες<br>
			διάβολον γενναίως ἐτροπώσαντο.<br>
			τεσσαράκοντα γλώσσας ὤφελον ἀναλαβέσθαι,<br>
			ἵνα ἰσχύσω ὑμνολογῆσαι<br>
			τοὺς μίαν γλῶσσαν ἀναλαβόντας<br>
			καὶ προσκολλᾶσθαι σπεύσαντας ταῖς νοεραῖς δυνάμεσι<br>
			τοῦ σὺν αὐταῖς ἀσίγητον γεραίρειν ᾆσμα ἅγιον<br>
			τῷ ἐν ὑψίστοις θεῷ τῷ χωρίσαντι αὐτοὺς τῶν προσκαίρων δεινῶν<br>
			καὶ συνάψαντι αὐτοὺς τοῖς αὑτοῦ λειτουργοῖς·<br>
			καὶ γὰρ δέδωκεν αὐτοῖς<br>
			<b>δόξαν ἐκ τῶν οὐρανῶν καὶ στεφάνων πληθύν.</b></p>

			<p>Οἱ στερροὶ στρατιῶται τοῦ ἐν ὑψίστοις<br>
			μετὰ τὴν τῶν πολέμων ἀνδραγαθίαν<br>
			αὖθις παρετάξαντο τῷ τῶν ἀθέων ἄνακτι· εἰ δοκεῖ οὖν, πιστότατοι,<br>
			συντείνατέ μοι ἅμα τὸν νοῦν καὶ τὰς καρδίας·<br>
			χρήσασθαι γὰρ παραδείγματι βούλομαι·<br>
			ὥσπερ ἐν σκοπέλῳ κατίδωμεν ἐν ὑψίστοις<br>
			τὸν τῶν ἀγώνων ἀγωνοθέτην<br>
			Χριστὸν σκοποῦντα ἐν τῷ σταδίῳ·<br>
			πολεμικὴν παράταξιν πανοῦργον, πολυμήχανον<br>
			Σατὰν παραταττόμενον σὺν τοῖς οἰκείοις ἅπασι<br>
			τῷ εὐσεβεῖ ἀριθμῷ, καὶ αὐτὸν τὸν εὐσεβῆ κατὰ τοῦ ἀσεβοῦς<br>
			πολυτρόπως σπεύδοντα ἐκνικῆσαι αὐτόν,<br>
			ἵνα λάβῃ ὁμαδὸν<br>
			<b>δόξαν ἐκ τῶν οὐρανῶν καὶ στεφάνων πληθύν.</b></p>

			<p>Ὑψώσας τὴν κακίαν Σατὰν ὁ πλάνος<br>
			παρετάξατο †πόλεμον† εἰς τοὺς ἁγίους·<br>
			οὗτοι παρετάξαντο κατ᾿ αὐτοῦ οἱ πανόλβιοι τῷ θεῷ ἐπελπίζοντες·<br>
			εἶχον γὰρ συμμαχίαν τὴν πίστιν καὶ ἐλπίδα,<br>
			οἱ δὲ τοῦ ἐναντίου ὑπερασπισταὶ<br>
			ὁ δοὺξ καὶ ὁ ἡγεμών· συνῆλθον οὖν πρὸς τὴν θέαν<br>
			σὺν τῷ ὑψίστῳ ἀγγέλων πλῆθος,<br>
			σὺν τῷ Βελίαρ δαιμόνων στῖφος·<br>
			ὡπλίσαντο οἱ ἄδικοι τοῖς δόρασι μαχήσασθαι,<br>
			ὁμοίως καὶ οἱ δίκαιοι θυρεῶν ἐπελάβοντο<br>
			δέξασθαι τὰς προσβολάς· τὰ μὲν ὅπλα τῶν δεινῶν αἰκισμοὶ συνεχεῖς·<br>
			τῶν δὲ πράων ποῖα ἦν; προσευχὴ ἐκτενής·<br>
			δι᾿ ὧν εὗρον οἱ πιστοὶ<br>
			<b>δόξαν ἐκ τῶν οὐρανῶν καὶ στεφάνων πληθύν.</b></p>

			<p>Ῥωμαλέος ὁ τρόπος τῶν ἀθλοφόρων·<br>
			παρετάξαντο κατὰ τῶν ἀντιθέων,<br>
			ὥσπερ παρετάξατο ὁ Μωσῆς πρὸς τὸν Ἀμαλὴκ ἀτενίζων πρὸς κύριον<br>
			πετάσας ἐν τῷ ὕψει τὸν νοῦν καὶ τὴν καρδίαν<br>
			σὺν ταῖς χερσὶ καὶ πᾶσαν τὴν αἴσθησιν &lt;&gt;·<br>
			καὶ οὗτος ἀρτίως παραπλησίως ἐδείχθη<br>
			πετάσας χεῖρας σὺν τῇ καρδίᾳ<br>
			καὶ ἀτενίζων τῷ ἐν ὑψίστοις·<br>
			ἐκεῖνον ὑπεστήριζον Ἀαρὼν καὶ Ὦρ, ὡς γέγραπται,<br>
			καὶ τοῦτον ὑπεστήριξε πίστις, ἐλπίς, ὡς ἔγνωμεν·<br>
			ὤφθη Μωσῆς νικητὴς ἐκδιδάσκων ἅπαντας ἀτενίζειν θεῷ·<br>
			καὶ ὁ τρόπος τῶν πιστῶν δι᾿ εὐχῆς νικητὴς<br>
			ἀνεδείχθη ὡς λαβὼν<br>
			<b>δόξαν ἐκ τῶν οὐρανῶν καὶ στεφάνων πληθύν.</b></p>

			<p>Ὥσπερ πρόμαχος δεινὸς τῆς ἀσεβείας<br>
			Ἀγρικόλαος δίκην βελῶν τοὺς λόγους<br>
			σπεύσας κατηκόντισε πειθανάγκην οἰόμενος ἀπατῆσαι τοὺς μάρτυρας·<br>
			φησὶν αὐτοῖς· «Ὦ φίλοι, ὑμᾶς προσήκει εἶναι<br>
			ὑπερμάχους Ῥωμαίων καὶ στρατηγούς·<br>
			μὴ ὑστερήσητε ἑαυτοὺς ἐκ τῆς συγκλήτου,<br>
			μὴ συμμιγῆτε τοῖς κατακρίτοις,<br>
			τοῖς ἐντρυφῶσιν ἐν ταῖς βασάνοις·<br>
			ὑμῶν ὁ βίος ἔντιμος, ἐκείνων δὲ ἐπάρατος·<br>
			ὑμῖν ἡ δόξα ἕπεται, ἐκείνοις δὲ ἡ κόλασις·<br>
			μὴ οὖν φυρῆτε αὐτοῖς ἑαυτοὺς ἁρπάσαντες ἐκ θανάτου πικροῦ·<br>
			οὐ λυτροῦται γὰρ ὑμᾶς ἐξ αὐτοῦ ὁ Χριστός·<br>
			οὐ καρποῦσθε δι᾿ αὐτοῦ<br>
			<b>δόξαν ἐκ τῶν οὐρανῶν καὶ στεφάνων πληθύν.</b></p>

			<p>Μηχανὰς πολυπλόκους καὶ παγκακίστους<br>
			κατὰ τῶν ἀντιθέων ἐπιτηδεύω,<br>
			αἷς οὐ μὴ δυνήσονται ἀντιστῆναι τὸ σύνολον οἱ ἡμῖν ἀντιλέγοντες·<br>
			ὑμᾶς δὲ ὡς ὀφθέντας Ῥωμαίων ὑπερμάχους<br>
			θαρρῶ, ὅτι ἐν πᾶσιν ὑπήκοοι ἐστέ·<br>
			καὶ πλούτῳ καὶ δόξῃ ὑμᾶς τιμήσει ὁ ἄναξ<br>
			ὡς σεμνοὺς ἄνδρας διαφανέντας<br>
			καὶ σωφροσύνῃ κεκοσμημένους·<br>
			ὑμεῖς γὰρ νῦν ἐπίστασθε τὰ τῶν Ῥωμαίων δόγματα·<br>
			δεῦτε οὖν, προσφιλέστατοι, σὺν πᾶσι τοῖς εὐγνώμοσι<br>
			προσπέσωμεν τοῖς θεοῖς, ἵνα ῥύσωνται ἡμᾶς ἐκ θανάτου πικροῦ,<br>
			ᾧ προστρέχουσιν ἀεὶ οἱ Χριστοῦ μαθηταὶ<br>
			ὡς οἰόμενοι εὑρεῖν<br>
			<b>δόξαν ἐκ τῶν οὐρανῶν καὶ στεφάνων πληθύν.</b>»</p>

			<p>Ἀτρομάκτως ἔλαβον βέλη τοιαῦτα<br>
			τροπωσάμενοι αὐτοῦ τὴν κακουργίαν·<br>
			ἄτρωτοι δὲ ἔμειναν· πρὸς γὰρ ταῦτα ἀντέφησαν τῷ ἀδίκῳ οἱ δίκαιοι·<br>
			«Ἐχθρὲ τῆς ἀληθείας, υἱὲ τῆς ἀπωλείας,<br>
			καλῶς ἐπωνομάσθη τὸ ὄνομα σοῦ<br>
			Ἀγρικόλαος· ἄγριος γὰρ εἶ κολακευτὴς<br>
			ὡς ὁ πατήρ σου Σατὰν ἐκεῖνος,<br>
			ὁ συμβουλεύσας, φησί, τῇ Εὔᾳ·<br>
			‘ἐὰν τοῦ ξύλου γεύσησθε, ὥσπερ θεοὶ γενήσεσθε’·<br>
			καὶ σὺ ἡμῖν τὴν πρόσκαιρον δόξαν ἑλέσθαι εἴρηκας·<br>
			ἀλλ᾿ οὐ γελάσεις ἡμᾶς· οὐκ ἀρνούμεθα Χριστὸν τὸν θεὸν τοῦ παντός,<br>
			τὸν δεσπόζοντα ζωῆς καὶ θανάτου ἀεί,<br>
			τὸν διδοῦντα τοῖς πιστοῖς<br>
			<b>δόξαν ἐκ τῶν οὐρανῶν καὶ στεφάνων πληθύν.</b>»</p>

			<p>Νευρωθεὶς τῷ ἀστέκτῳ θυμῷ ὁ πλάνος<br>
			ὡς τοιαῦτα ἀκούσας ὑπὸ τῶν πράων<br>
			τοὺς ὀδόντας ἔβρυξεν ὥσπερ λέων ἀνήμερος καὶ ὡς ὄφις ἐσύρισεν·<br>
			θυμομαχῶν οὖν ἔφη ὁ δοὺξ τῷ ἡγεμόνι·<br>
			«Ἐν λίθοις συντριβήτω τὸ στῖφος αὐτῶν».<br>
			αὐτίκα δ᾿ ἐπέστη ξιφηφόρος ὁ Βελίαρ,<br>
			ἱνὰ ἐν τάχει σὺν τοῖς ἀθέοις<br>
			ἐκπολεμήσῃ τοὺς φιλοθέους·<br>
			καὶ †διακατασπεύσαντεσ† τοῦ πολεμεῖν ἀπήρξαντο<br>
			καὶ λίθους κατηκόντιζον· ἀλλ᾿ ὤφθησαν οἱ ἄνομοι<br>
			συντρίβοντες ἑαυτούς· ἡ κακία γὰρ αὐτῶν ἐπῆλθεν ἐπ᾿ αὐτούς,<br>
			καὶ τὸ ἄδικον αὐτῶν ἐπὶ κάραν αὐτῶν·<br>
			οὐ γὰρ εὗρον οἱ δεινοὶ<br>
			<b>δόξαν ἐκ τῶν οὐρανῶν καὶ στεφάνων πληθύν.</b></p>

			<p>Οὕτως δὲ συντριβέντες ὑπὸ τῶν λίθων<br>
			τῶν ἁγίων οἱ ἐχθροὶ ἀπηναισχύντουν<br>
			καὶ ἑτέραν βάσανον ἐξευρεῖν ἐβουλεύοντο κατὰ τῶν στρατιώτων Χριστοῦ.<br>
			καὶ δὴ συμβουλευθέντες μετὰ τοῦ διαβόλου<br>
			εὕραντο τιμωρίαν δεινὴν κατ᾿ αὐτῶν·<br>
			τῆς λίμνης τὸ κρύος κατανοήσαντες μέγα<br>
			βορραίου ταύτην ὑπερφυσῶντος<br>
			καὶ δριμυτάτης νυκτὸς πελούσης<br>
			προσέταξαν τοὺς μάρτυρας γυμνοὺς ἐν ταύτῃ ἵστασθαι·<br>
			οἱ δὲ ἀποδυσάμενοι γυμνοὶ ὥσπερ εἰς στάδιον<br>
			εἰσήλθοσαν ἐν αὐτῇ καὶ τὴν νύκτα τὰς εὐχὰς ἀνέπεμπον τῷ Χριστῷ·<br>
			τὸν δὲ ἕνα ὁ ἐχθρὸς ἐκχωρίζει ἀπ᾿ αὐτῶν·<br>
			οὐ γὰρ ἤλπιζεν εὑρεῖν<br>
			<b>δόξαν ἐκ τῶν οὐρανῶν καὶ στεφάνων πληθύν.</b></p>

			<p>Ὑψόθεν δὲ ὁ κτίστης ὥσπερ ἐν θέρει<br>
			ἥλιον ἀνατέλλει τοῖς ἀθλοφόροις<br>
			καὶ στεφάνους ἔπεμψεν ἐννέα καὶ τριάκοντα τοῖς τὸ κρύος ἐνέγκασι·<br>
			τοῦτο δὲ θεωρήσας εἷς ἐκ τῶν φυλασσόντων<br>
			εἰσῆλθεν ἐν τῇ λίμνῃ πιστεύσας Χριστῷ·<br>
			ἀπῆλθεν Ἰούδας καὶ ἀντεισήχθη Ματθίας·<br>
			ὁ πρὶν αὐθάδης, ὁ χθὲς διώκτης<br>
			συνηριθμήθη τοῖς ἀθλοφόροις·<br>
			πρωΐας δὲ ὡς εἴδοσαν αὐτὸν οἱ ἀσεβέστατοι,<br>
			προσέταξαν θυμούμενοι βάκλοις τοὺς στερροὺς κλάνεσθαι<br>
			καὶ δὴ ἐξάψαντες πυρὰν ἐν αὐτῇ κατέκαυσαν τὰ σώματα αὐτῶν<br>
			καὶ τὰ λείψανα αὐτῶν ἔρριψαν ποταμῷ,<br>
			καὶ εὕραντο οἱ πιστοὶ<br>
			<b>δόξαν ἐκ τῶν οὐρανῶν καὶ στεφάνων πληθύν.</b></p>

			<p>Ὑπολειφθέντα ἕνα ἐκ τῶν ἁγίων<br>
			ὑπὸ τῶν παρανόμων βλέπουσα μήτηρ,<br>
			ἄρασα ὃν ἔτεκεν ἐπὶ ὤμων τοῖς σώμασι τῶν ἁγίων ἐπέρριψε<br>
			νικήσασα τὰ πάθη τῇ ἑαυτῆς προθέσει,<br>
			εὑροῦσα αἰωνίαν δόξαν σὺν αὐτοῖς·<br>
			ἀλλ᾿ ὥσπερ καὶ τότε, Χριστέ, σωτήρ, βασιλεῦ μου,<br>
			τοῖς σοῖς ἁγίοις παρέσχες νίκην<br>
			κατὰ δαιμόνων καὶ τῶν τυράννων,<br>
			καὶ νῦν ὡς εὐδιάλλακτος τῷ πιστοτάτῳ ἄνακτι<br>
			κατὰ βαρβάρων δώρησαι τὰς νίκας καὶ τὰ τρόπαια,<br>
			εἰρήνην νέμων σῷ λαῷ ἱκεσίαις καὶ εὐχαῖς τῆς τεκούσης σε σαρκί,<br>
			τῶν ἁγίων καὶ στερρῶν ἀθλοφόρων σου ἀεί,<br>
			τῶν λαβόντων παρὰ σοῦ<br>
			<b>δόξαν ἐκ τῶν οὐρανῶν καὶ στεφάνων πληθύν.</b></p>

			</td>
			<td><b>Προοίμιον Ι</b><p>Τοῦ κόσμου κάθε στράτευσι ἀφήσατε<br>
			ἐσεῖς, Σαράντα Ἀθλοφόροι του Κυρίου,<br>
			καὶ στὸν Ἀφέντη τ᾿ οὐρανοῦ προσκολληθήκατε, <br>
			Γιατί, εὐτυχισμένοι, ἐπεράσατε μέσα ἀπὸ φωτιὰ κι ἀπὸ<br>
			νερὸ καὶ μὲ τὴν ἀξία σᾶς κερδίσατε<br>
			οὐράνια δόξα καὶ πλῆθος στεφάνια.</p>

			<p><b>Προοίμιον ΙΙ</b></p>

			<p>Ἂς χαίρεσαι, Στρατὲ τοῦ βασιλιᾶ τῆς δόξας,<br>
			χαίρετε λαμπρὰ ἀστέρια τῆς εὐσέβειας,<br>
			χαίρετε σταθεροὶ φρουροὶ τῆς Ἐκκλησίας,<br>
			χαίρετε, ὦ κλέος βασιλέων, χαίρετε, πύργος πολιτείας,<br>
			ὦ Σαράντα ἐσεῖς Ἀθλητές,<br>
			στὴ μνήμη σας λυπηθεῖτε μας.</p>

			<p><b>Οἶκοι</b></p>

			<p>Τὰ τῆς γῆς</p>

			<p><b>α´ </b>Σ᾿ Ἐκεῖνον ποὺ κάθεται σὲ Θρόνο παντοδύναμο<br>
			καὶ σκορπίζει τὸ φῶς μὲ τόση εὐκολία, ὅμοια μ᾿ αὐτὸν ποῦ δερμάτινη ἁπλώνει 
			σκηνή,<br>
			σ᾿ Αὐτὸν ποὺ στερίωσε τὴ Γῆ καὶ τὰ νερὰ στὶς θάλασσές τους σύναξε,<br>
			σ᾿ Αὐτὸν ποὺ ἔφερε στὴν ὕπαρξι ἀπ᾿ τὸ μηδὲν τὰ πάντα<br>
			καὶ τοὺς χορηγεῖ ζωὴ κι ἀνάσα,<br>
			σ᾿ Αὐτὸν ποὺ εὐχαρίστως δέχεται τῶν Ἀρχαγγέλων τὸν ὕμνο<br>
			καὶ ἀπ᾿ ἀγγέλους προσκυνεῖται <br>
			καὶ ἀνυμνεῖται ἀπὸ ὅλους,<br>
			στὸν Παντοκράτορα Χριστό, στὸν Πλάστη καὶ Θεό μας,<br>
			προσπέφτω ὁ ἀνάξιος, τὴν ἱκεσία μου προσφέροντας,<br>
			ἀναζητώντας ἔμπνευσι γιὰ νὰ μπορέσω κι ἐγὼ ν᾿ ἀνυμνήσω μ᾿ εὐσέβεια,<br>
			τοὺς Ἁγίους, τοὺς ὁποίους Αὐτὸς ἀνέδειξε νικητές,<br>
			καὶ στοὺς ὁποίους ἐδώρησε<br>
			<b>οὐράνια δόξα καὶ πλῆθος στεφάνια.</b></p>

			<p><b>β´</b> Οἱ βραβευμένοι ἐτοῦτοι κάθε ἐγκώμιο<br>
			ξεπερνοῦν σοφότατα καὶ ὑπερβολικά.<br>
			Σὲ μάχη παρατάχθηκαν αὐτοὶ κατὰ τοῦ Σατανᾶ καὶ<br>
			ἐνίκησαν τῶν εἰδώλων τὴν ἀλαζονεία.<br>
			Ἐτοῦτοι κατέβαλαν τῆς ἀσέβειας τὸ θρήσκευμα,<br>
			ἐτοῦτοι στέρεοι κήρυκες τῆς εὐσέβειας εἶναι.<br>
			Αὐτοὶ τοὺς ἀμφιβάλλοντες διδάσκουν μὲ ἀκρίβεια,<br>
			αὐτοὶ γιατρεύουν πάντοτε ἐκείνους ποὺ νοσοῦνε<br>
			καὶ ἀπὸ πνεύματα κακά τους ἀπελευθερώνουν,<br>
			αὐτοὶ τυφλῶν ἀναβλέψι καὶ τῶν λεπρῶν ἡ κάθαρσι.<br>
			Αὐτοὶ κουτσῶν ἀνόρθωσι καὶ ἔγερσι παράλυτων,<br>
			αὐτοὶ πλεόντων ὁ λιμήν, ὁδοιπορούντων ὁδηγοὶ πολὺ καλοὶ ἐτοῦτοι,<br>
			αὐτοὶ τῶν τυραννούμενων ἀληθινοὶ συνήγοροι,<br>
			ἐπειδὴ ἔλαβαν ὁμαδικὰ<br>
			<b>οὐράνια δόξα καὶ πλῆθος στεφάνια.</b></p>

			<p><b>γ´</b> Κι ἀπ᾿ τοῦ ἡλίου τὴ λάμψι περισσότερο<br>
			ἐτούτων τῶν Ἁγίων λάμπει ἡ δόξα ὑπερβολικά.<br>
			Ἐκείνου δηλαδὴ τὴ δόξα τὴν καλύπτουνε νέφη, ἐνῶ<br>
			αὐτῶν ποτὲ σκοτάδι νύχτας δὲν διαδέχεται.<br>
			Ἐκεῖνος ἀνατέλλοντας ἁπλώνει τὶς ἀχτίδες του<br>
			καὶ δύοντας τὶς μαζεύει πάλι ὅλες κοντά του,<br>
			ἐνῶ αὐτῶν τῶν τρισευτυχισμένων τὴ λαμπερὴ τὴν ἀκτινοβολία<br>
			καὶ ἡ ἡμέρα διακηρύττει<br>
			μὰ κι ἡ νύχτα τὸ ἴδιο θαυμάζει ὑπερβολικά,<br>
			πῶς μπόρεσε νὰ διασχίσῃ τῶν πραγμάτων τὴ θύελλα.<br>
			Ὄντως πολύδοξη παρέστη κοντὰ σ᾿ Ἐκεῖνον ποὺ δοξάζει τοὺς πιστοὺς<br>
			κι ἄκουσε ἀπ᾿ τὸ στόμα Του: «Ἐσὺ μὲ ἐδόξασες ἀπάνω στὴ Γῆ<br>
			κι Ἐγώ, λοιπόν, στοὺς οὐρανοὺς δικιά μου σὲ ὁμολογῶ,<br>
			ἀγαθὰ χαρίζοντάς σου,<br>
			<b>οὐράνια δόξα καὶ πλῆθος στεφάνια.</b></p>

			<p><b>δ´</b> Τοῦ Πανσόφου Δεσπότη σοφοὶ ὑπηρέτες,<br>
			τοῦ γνησίου Γονέα γνήσια τέκνα<br>
			τοῦ στρατολογήσαντος Ἰησοῦ τοῦ Θεοῦ μας ὁ ἀξιόλογος στρατός.<br>
			Τοῦ θαυμάσιου Ποιμένα ἡ θαυμάσια ποίμνη,<br>
			τοῦ Γεωργοῦ τῶν ὅλων, τὸ χωράφι.<br>
			Εἶναι πηγὴ ἀστείρευτη ἐτοῦτα τὰ νάματα.<br>
			Θεϊκῆς Κληματαριᾶς ἔνθεα κλήματα,<br>
			ἁγίας Ρίζας, ἅγιοι κλάδοι,<br>
			τοῦ Κτίστου πάσης κτίσεως κτίσμα ἀξιέραστο,<br>
			τοῦ Ἀμόλυντου Ἄνακτα ἡ Σύναξι ἡ πανευτυχής,<br>
			οἱ μαθηταὶ τοῦ Χριστοῦ, τοὺς ὁποίους Αὐτὸς ἐσυγκέντρωσε, ὁ Σωτήρας τῶν 
			ὅλων<br>
			καὶ πρόσταξε νὰ κατοικοῦν στὴν ἀγέραστη ζωὴ<br>
			καὶ ἐδώρησε σ᾿ αὐτοὺς<br>
			<b>οὐράνια δόξα καὶ πλῆθος στεφάνια.</b></p>

			<p><b>ε´</b> Ὑπερυψώθηκε πολὺ ἀπὸ τὸν Πλάστη<br>
			καὶ πανηγυρίζει μὲ ἀγγέλους<br>
			ἡ ἀσυναγώνιστη περίφημα φάλαγγα τῶν Σαράντα βραβευμένων Ἀθλητῶν.<br>
			Καὶ πραγματικὰ ὡς νικηφόρα μὲ ὅλων τῶν αἰώνων,<br>
			στοὺς οὐρανοὺς ἀγάλλεται τοὺς ἁγίους<br>
			ντυμένη μὲ στολὴ λευκὴ ἀμόλυντη κι ἁγία<br>
			δῶρο τοῦ μαρτυρίου,<br>
			καὶ γιὰ τὴν πίστι τὴν κορῶνα,<br>
			ἡ σὲ ὅλες σεβαστὴ τὶς νοερὲς Δυνάμεις,<br>
			ὡς νύφη ἀξιοθαύμαστη καὶ στὸν Κύριο κοντά,<br>
			τὸν Καλὸ Νυμφίο, ποὺ ὁ Ἴδιος τὴν στόλισε μὲ τὰ δῶρα τὰ δικά Του,<br>
			καὶ πάντα ἀκτινοβολεῖ ἀνταύγειες θεϊκές,<br>
			μίας κι ἀξιώθηκε νὰ λάβη<br>
			<b>οὐράνια δόξα καὶ πλῆθος στεφάνια.</b></p>

			<p><b>στ´</b> Γιὰ παίνεμα ποιὸ στόμα θὰ εἶναι ἀρκετό,<br>
			ποία γλώσσα θὰ μπορέσῃ τὰ ἐγκώμια νὰ πλέξῃ<br>
			στοὺς ἁγίους Μάρτυρες, ποὺ γιὰ τὴ δόξα τὴ μέλλουσα ἐγκατέλειψαν τὴν 
			πρόσκαιρη,<br>
			ἀποχωρίσθηκαν τὸ Διάβολο<br>
			καὶ προσκολλήθηκαν μὲ πίστι στὸ Σωτήρα μας,<br>
			ἀπὸ κάθε ἁμαρτία ἀποσπάσθηκαν<br>
			καὶ προσχώρησαν στὴν ἀρετή,<br>
			στοὺς ἐπαίνους ἀπρόσιτοι,<br>
			ὅλη τὴ γῆ ἀπάλλαξαν ἀπὸ τὴν πλάνη<br>
			καὶ δόγματα ὀρθόδοξα ἐκήρυξαν στὰ πέρατα,<br>
			στοὺς στρατιῶτες τοῦ Χριστοῦ, τοὺς παντοτινοὺς προμάχους τῶν πιστῶν 
			Χριστιανῶν<br>
			καὶ ποὺ πολεμοῦνε ἔνθερμά τους ἐχθρούς του Θεοῦ;<br>
			Καὶ στοὺς ὁποίους δώρησεν Αὐτός,<br>
			<b>οὐράνια δόξα καὶ πλῆθος στεφάνια.</b></p>

			<p><b>ζ´</b> Σὲ πολέμους ἰσχυροὶ ἀναδείχθηκαν,<br>
			στὰ ἀθλήματα πάλι ἰσχυροὶ παρουσιάσθηκαν<br>
			πάρα πολὺ οἱ πανένδοξοι, οἱ πολλοὶ καὶ διάφοροι, ἕνα ὅμως σὲ ὅλα.<br>
			Καὶ μία θέλησι σὲ τούτους καὶ ὁμόνοια<br>
			στὴν ὁλόψυχη λατρεία τοῦ Θεοῦ τοῦ Παντοκράτορα.<br>
			Ἔχοντας τὸ ἴδιο φρόνημα καὶ τὴν ἴδια ὄντως γνώμη,<br>
			μαζὶ τὴν πλάνη ἐγκατέλειψαν,<br>
			μαζὶ στὰ βάσανα ὑπόμειναν,<br>
			μαζὶ καὶ τὴν ἀπόλαυσι τῶν ἀγαθῶν ἀπόκτησαν,<br>
			μαζὶ καὶ τὰ στεφάνια δὲ παρέλαβαν οἱ ἄξιοι,<br>
			γιὰ τὴν καρτερικότητα καὶ τὴν ὑπομονή τους. Σαράντα τοῦ Χριστοῦ οἱ Ἀθλητὲς 
			ὑπῆρξαν,<br>
			ποὺ ἐδόξασεν Ἐκεῖνος, ὁ Μόνος Λυτρωτὴς<br>
			καὶ τοὺς ἐδώρησε<br>
			<b>οὐράνια δόξα καὶ πλῆθος στεφάνια.</b></p>

			<p><b>η´</b> Δὲν μπορεῖ ἡ ψυχή μου νὰ κάνῃ διήγησι<br>
			γιὰ τὴ μία καρδιὰ τοῦ θεϊκοῦ πληθυσμοῦ.<br>
			Μία γνώμη ἀπόκτησαν πράγματι σὲ σαράντα σώματα μέσα.<br>
			Γιὰ τοῦτο καὶ ἐνίκησαν τὸν ὁρμητικὸ βοριὰ<br>
			καὶ τὸ Διάβολο γενναία κατατρόπωσαν.<br>
			Ἔπρεπε σαράντα νἆχα γλῶσσες<br>
			γιὰ νὰ μπορέσω ν᾿ ἀνυμνολογήσω,<br>
			αὐτοὺς ποὺ ἔλαβαν μία γλώσσα<br>
			καὶ ἔτρεξαν νὰ ἑνωθοῦν μὲ τὶς ἀσώματες Δυνάμεις<br>
			καὶ νὰ δοξολογοῦν μαζί τους ἅγιον ἄσμα καὶ ἀσίγαστο<br>
			στὸν Ὕψιστο Θεὸ ποὺ τοὺς ἐχώρισε ἀπὸ τὰ πρόσκαιρα δεινὰ<br>
			καὶ μὲ τοὺς ἀγγέλους Τοῦ τοὺς ἕνωσε.<br>
			Καὶ ὄντως τοὺς ἔδωκε<br>
			<b>οὐράνια δόξα καὶ πλῆθος στεφάνια.</b></p>

			<p><b>θ´</b> Οἱ στέρεοι στρατιῶτες τοῦ Ὑψίστου<br>
			μετὰ ἀπ᾿ τὴν ἀνδραγαθία τῶν πολέμων<br>
			πάλι ἐπαρατάχθηκαν σὲ πόλεμο μὲ τὸν Ἄνακτα τῶν ἀθέων. Ἂν τὸ νομίζετε, 
			λοιπόν, πιστότατοι,<br>
			τὸ νοῦ καὶ τὴν καρδιά σας νὰ μ᾿ ἀνοίξετε.<br>
			Γιατὶ θέλω χρῆσι παραδείγματος νὰ κάνω.<br>
			Ἂς δοῦμε στὰ οὐράνια τὸν ἀγωνοθέτη καὶ Κριτὴ τῶν ἀγώνων,<br>
			τὸ Χριστὸ στὸ στάδιο νὰ παρατηρῇ<br>
			ὅπως ἀκριβῶς ἀπὸ σκοπιά.<br>
			Πολεμικὴ παράταξη νὰ βλέπη πανούργα, πολυμήχανη,<br>
			τὸ Σατανᾶ νὰ παρατάσση μαζὶ μὲ ὅλους τοὺς δικούς του<br>
			κατὰ τοῦ πληθυσμοῦ τῶν εὐσεβῶν καὶ αὐτοὶ οἱ εὐσεβεῖς <br>
			νὰ βιάζονται νὰ τὸν κατανικήσουν πολυτρόπως,<br>
			καὶ νὰ λάβη ἡ ὁμάδα<br>
			<b>οὐράνια δόξα καὶ πλῆθος στεφάνια.</b></p>

			<p><b>ι´</b> Ὕψωσε τὴν κακία ὁ πλάνος Σατανᾶς<br>
			καὶ μὲ τοὺς Ἁγίους παρατάχθηκε σὲ πόλεμο.<br>
			Αὐτοὶ οἱ πανευδαίμονες ἐναντίον του παράταξι ἔκαμαν, ἔχοντας στὸ Θεὸ 
			τὶς ἐλπίδες.<br>
			Γιατὶ εἶχαν συμμάχους τὴν ἐλπίδα καὶ τὴν πίστι,<br>
			τοῦ δὲ Ἀντίθετου οἱ ὑπερασπιστὲς ὁ Δούκας καὶ ὁ Ἡγεμόνας.<br>
			Ἦρθε, λοιπόν, γιὰ τὸ θέαμα,<br>
			μαζὶ μὲ τὸν Ὕψιστο, πλῆθος ἀγγέλων,<br>
			μαζὶ μὲ τὸ Δαίμονα, δαιμόνων φάλαγγα.<br>
			Ὁπλίσθηκαν οἱ ἄδικοι μὲ δόρατα γιὰ μάχη,<br>
			ὁμοίως καὶ οἱ δίκαιοι ἀσπίδες ἔλαβαν μεγάλες,<br>
			γιὰ νὰ δεχθοῦν τὶς προσβολές. Τὰ μὲν ὅπλα τῶν ἀλλόκοτων κακώσεις συνεχεῖς.<br>
			Τῶν δὲ πράων ποῖα ἦσαν; Προσευχὴ συνεχὴς καὶ ἐγκάρδια.<br>
			Μὲ τὴν ὁποία βρῆκαν οἱ πιστοὶ<br>
			<b>οὐράνια δόξα καὶ πλῆθος στεφάνια.</b></p>

			<p><b>ια´</b> Τῶν νικητῶν ὁ τρόπος ρωμαλέος.<br>
			Κατὰ τῶν ἀντιθέων παρατάχθηκαν,<br>
			ὅπως ἀκριβῶς ὁ Μωυσῆς ἐπαρατάχθη κατὰ τοῦ Ἀμαλὴκ πρὸς τὸν Κύριο ἀτενίζοντας<br>
			νοῦ καὶ καρδιὰ στὰ ὕψη ἀνεβάζοντας<br>
			μαζὶ μὲ τὰ χέρια καὶ ὅλες τὶς αἰσθήσεις.<br>
			Καὶ τώρα τὸ ἴδιο παραπλήσια συνέβη:<br>
			ἅπλωσαν χέρια καὶ καρδιὰ<br>
			κι ἀτένιζαν τὸν Ὕψιστο.<br>
			Ἐκεῖνον, κατὰ τὴ Γραφή, ὑποστήριζαν ὁ Ἀαρὼν κι ὁ Ὢρ<br>
			καὶ τούτους ὑποστήριξεν ἡ πίστι, ἡ ἐλπίδα, καθὼς ξέρουμε.<br>
			Ἐφάνη νικητὴς ὁ Μωυσῆς καὶ διδάσκει τοὺς πάντες στὸ Θεὸ ν᾿ ἀποβλέπουν 
			καὶ νὰ στρέφονται.<br>
			Καὶ ὁ τρόπος τῶν πιστῶν νικητὴς μὲ προσευχὴ<br>
			ἀπεδείχθη, γιατί ἔλαβαν<br>
			<b>οὐράνια δόξα καὶ πλῆθος στεφάνια.</b></p>

			<p><b>ιβ´</b> Ὡσὰν ὑπέρμαχος δεινός της ἀσεβείας<br>
			ὁ Ἀγρικόλαος τὰ λόγια σὰν βέλη,<br>
			ἔτρεξε κι ἐξακόντισε νομίζοντας ὅτι τοὺς Μάρτυρες μὲ ἐξαναγκασμὸ θὰ 
			ἀπατήσῃ<br>
			καὶ τοὺς λέει: «Φίλοι, σὲ σᾶς ἁρμόζει νἆστε<br>
			Ρωμαίων ὑπέρμαχοι καὶ στρατηγοί.<br>
			Ἀπὸ τὴ Σύγκλητο τοὺς ἑαυτούς σας νὰ μὴν ἀποστερήσετε,<br>
			μὲ τοὺς κατάδικους μὴ σμίξετε,<br>
			μ᾿ αὐτοὺς ποὺ ἐντρυφοῦν στὰ βάσανα.<br>
			Ὁ βίος ὁ δικός σας ἔντιμος, ἐκείνων δὲ ἡ κόλασι.<br>
			Μή, λοιπόν, ἀνακατεύεσθε μ᾿ αὐτούς, ἁρπάχτε ἀπὸ <br>
			θάνατο πικρό τους ἑαυτούς σας.<br>
			Γιατί ἀπὸ αὐτὸν δὲν σᾶς λυτρώνει ὁ Χριστός.<br>
			Ἀπ᾿ αὐτὸν δὲν κερδίζετε<br>
			<b>οὐράνια δόξα καὶ πλῆθος στεφάνια.</b></p>

			<p><b>ιγ´</b> Πολύπλοκα τεχνάσματα καὶ βασανιστικὰ<br>
			κατὰ τῶν ἀντιθέων ἑτοιμάζω,<br>
			στὰ ὁποῖα δὲν θὰ ἠμπορέσουν καθόλου νὰ ἀντισταθοῦν ὅσοι μαζί μας διαφωνοῦν.<br>
			Ὅμως ἐσεῖς ποὺ φαίνεσθε τῶν Ρωμαίων ὑπέρμαχοι<br>
			θαρρῶ πὼς σὲ ὅλα ὑπήκοοι εἶσθε.<br>
			Καὶ μὲ πλοῦτο καὶ δόξα ἐσᾶς θὰ τιμήσῃ ὁ ἄνακτας,<br>
			γιατὶ ἄντρες σεμνοὶ ἐφανήκατε<br>
			καὶ μὲ σωφροσύνη στολισμένοι.<br>
			Τώρα ὄντως ἐσεῖς τὴ θρησκεία τῶν Ρωμαίων γνωρίζετε.<br>
			Ἐλᾶτε, λοιπόν, προσφιλέστατοι, μαζὶ μὲ ὅλους τοὺς εὐγνώμονες<br>
			στοὺς θεοὺς νὰ προσπέσουμε ἀπὸ θάνατο πικρὸ νὰ μᾶς γλυτώσουν,<br>
			στὸν ὁποῖο πάντοτε προστρέχουν τοῦ Χριστοῦ οἱ μαθηταί,<br>
			γιατί νομίζουν πὼς θὰ βροῦν<br>
			<b>οὐράνια δόξα καὶ πλῆθος στεφάνια.</b>»</p>

			<p><b>ιδ´</b> Τέτοια βέλη ἔλαβαν ἀτρόμητα<br>
			καὶ κατατρόπωσαν τὴν κακουργία του.<br>
			Καὶ ἄτρωτοι ἔμειναν. Καὶ πρὸς αὐτὰ ἀπάντησαν στὸν ἄδικον οἱ δίκαιοι:<br>
			«Ἐχθρὲ τῆς ἀλήθειας, υἱὲ τῆς ἀπώλειας,<br>
			καλῶς ἐπωνομάσθης<br>
			Ἀγρικόλαος, ὄντως εἶσαι κόλακας δεινός,<br>
			καθὼς ὁ πατέρας σου, ὁ Σατανᾶς, ἐκεῖνος,<br>
			ποὺ ἐσυμβούλευσε τὴν Εὔα καὶ εἶπε:<br>
			᾿Εάν γευθῆτε ἀπ᾿ τὸ Δέντρο, ὡσὰν θεοὶ θὰ γίνετε᾿<br>
			Κι ἐσὺ μᾶς εἶπες τὴν προσκιαρη δόξα νὰ διαλέξουμε<br>
			ἀλλὰ δὲν θὰ μᾶς ξεγελάσεις. Τὸ Χριστό, τὸ Θεὸ τοῦ παντὸς δὲν ἀπαρνιόμαστε.<br>
			Αὐτὸν ποὺ πάντοτε δεσπόζει στὴ ζωὴ καὶ στὸ θάνατο<br>
			καὶ προσφέρει στοὺς πιστοὺς<br>
			<b>οὐράνια δόξα καὶ πλῆθος στεφάνια.</b>»</p>

			<p><b>ιε´</b> Ἀφόρητος θυμὸς κατέλαβε τὸν πλάνο, <br>
			καθὼς ἀπὸ τοὺς πράους ἄκουσεν τέτοια<br>
			καὶ τὰ δόντια ἔτριξεν ὡσὰν ἀνήμερο λιοντάρι καὶ σὰν φίδι ἐσφύριξε.<br>
			Θυμωμένος ὁ Δούκας, λοιπόν, ἔδωσε διαταγὴ στὸν Ἡγεμόνα:<br>
			«Ὅλοι τους νὰ λιθοβολισθοῦν.»<br>
			Καὶ ἀμέσως ἔφτασεν ξιφοφόρος ὁ Βελίαρ<br>
			δίχως ἄργητα μὲ τοὺς ἄθεους ἀντάμα<br>
			τοὺς φιλόθεους γιὰ νὰ καταπολεμήσῃ.<br>
			Κι ἔτρεξαν βιαστικὰ καὶ ἄρχισαν τὸν πόλεμο<br>
			καὶ λίθους ἐξακόντιζαν. Μὰ γύριζαν ἀπάνω τους.<br>
			Ἐπειδὴ ἡ κακία τους ἐπάνω τους ξανἆρθε<br>
			καὶ τὸ ἄδικό τους στὰ κεφάλια τους.<br>
			Γιατὶ δὲν βρῆκαν οἱ κακοὶ<br>
			<b>οὐράνια δόξα καὶ πλῆθος στεφάνια.</b></p>

			<p><b>ιστ´</b> Ἂν κι ἔτσι ἀπ᾿ τὰ λιθάρια ἐσυντρίφτηκαν<br>
			τῶν Ἁγίων οἱ ἐχθροὶ ἔγιναν ὅμως πιὸ ἀναίσχυντοι<br>
			καὶ ἄλλο βάσανο βουλήθηκαν νὰ βροῦν, γιὰ τοῦ Χριστοῦ τοὺς στρατιῶτες.<br>
			Καὶ ἔκαμαν μάλιστα συμβούλιο μὲ τὸ Διάβολο<br>
			κι εὑρῆκαν τιμωρία γιὰ τούτους φοβερή.<br>
			Εἶδαν μεγάλο κρύσταλλο τὴ λίμνη,<br>
			καθὼς φυσοῦσε δυνατὸς βορριᾶς<br>
			καὶ νύχτα ἔφτανε δριμύτατη<br>
			καὶ πρόσταξαν τοὺς Μάρτυρες ἐπάνω της νὰ μένουν.<br>
			Κι ἐκεῖνοι ἐξεντύθηκαν καὶ γυμνοὶ σὰν σὲ στάδιο<br>
			σ᾿ αὐτὴν ἐμπῆκαν καὶ τὶς προσευχὲς τὴ νύχτα στὸ Χριστὸ ἀνέπεμπαν.<br>
			Ἕναν ὅμως ὁ ἐχθρὸς ξεχωρίζει ἀπ᾿ αὐτούς,<br>
			γιατὶ δὲν πίστευε νὰ βρῇ<br>
			<b>οὐράνια δόξα καὶ πλῆθος στεφάνια.</b></p>

			<p><b>ιζ´</b> Κι ὁ Κτίστης ἀπὸ τὰ ψηλά, σὰν σὲ κατακαλόκαιρο,<br>
			τὸν ἥλιον ἀνατέλλει γιὰ τοὺς ἀγωνιστές.<br>
			Καὶ ἔστειλε στέφανα τριάντα καὶ ἐννέα γιὰ κείνους ποὺ τὸν πάγο ἄντεξαν.<br>
			Καὶ τοῦτο ἕνας καθὼς εἶδε ἀπὸ αὐτοὺς ποὺ φύλαγαν<br>
			πίστεψε στὸ Χριστὸ καὶ μέσ᾿ στὴ Λίμνη μπῆκε.<br>
			Ἀπῆλθεν ὁ Ἰούδας καὶ ὁ Ματθίας ἀναπλήρωσε.<br>
			Ὁ πρὶν λίγο αὐθάδης, ὁ χθεσινὸς διώκτης,<br>
			μὲ τοὺς νικητὲς συναριθμήθηκε.<br>
			Καὶ τὸ πρωὶ καθὼς οἱ ἀσεβέστατοι τὸν εἶδαν<br>
			θυμωμένοι ἐπρόσταξαν νὰ τσακίσουν μὲ ραβδιὰ τοὺς στέρεους<br>
			καὶ μάλιστα ἄναψαν φωτιὰ καὶ κατάκαψαν μέσα της τὰ σώματα αὐτῶν<br>
			καὶ ἔρριξαν στὸν ποταμὸ τὰ λείψανά τους<br>
			καὶ εὑρῆκαν οἱ πιστοὶ<br>
			<b>οὐράνια δόξα καὶ πλῆθος στεφάνια.</b></p>

			<p><b>ιη´</b> Ἄφησαν ἕναν πίσω, ἀπὸ τοὺς ἁγίους<br>
			οἱ παράνομοι καὶ βλέποντας ἡ μητέρα,<br>
			ἐσήκωσε στοὺς ὤμους, αὐτὸν ποὺ ἐγέννησε καὶ πάνω τὸν ἔρριξε στῶν Ἁγίων 
			τὰ σώματα<br>
			καὶ τὰ ἔνστικτα ἐνίκησε μὲ τὴν πρωτοβουλία της<br>
			καὶ κέρδισεν ἀντάμα τους αἰώνια δόξα.<br>
			Ἀλλ᾿ ὅπως ἀκριβῶς καὶ τότε, Χριστέ, Σωτήρα, Βασιλιά μου,<br>
			ἔδωσες νίκη στοὺς Ἁγίους Σου<br>
			κατὰ δαιμόνων καὶ τυράννων,<br>
			ἔτσι καὶ τώρα ὡς εὐκολοσυμβίβαστος, στὸν πιστότατον ἄνακτα<br>
			δώρησε νίκες κατὰ βαρβάρων καὶ τρόπαια,<br>
			παρέχοντας εἰρήνη στὸ λαό Σου, πάντοτε μὲ τὶς ἱκεσίες καὶ τὶς προσευχὲς
			<br>
			Ἐκείνης ποὺ Σὲ γέννησεν ὡς Ἄνθρωπο καὶ τῶν Ἁγίων καὶ στέρεων Ἀθλοφόρων 
			Σου,<br>
			ποὺ ἀπὸ Σένα ἔλαβαν<br>
			<b>οὐράνια δόξα καὶ πλῆθος στεφάνια.</b></p>

			<p>18 Δεκεμβρίου 1993</p>

			</td>
		</tr>
	</table>
</div>

<p style="text-align: right">Ἀπὸ τὸ βιβλίο Ρωμανοῦ Μελῳδοῦ, «Ὕμνοι», <br>
Ἀπόδοση στὰ νέα ἑλληνικὰ <br>
Ἀρχιμ. Ἀνανία Κουστένη, <br>
Τόμος Δεύτερος, Β´ ἔκδοσις, <br>
Ἐκδόσεις Χ. Μπούρας, Ἀθήνα, σελ. 520 -542.</p>

<hr>

</body>

</html>