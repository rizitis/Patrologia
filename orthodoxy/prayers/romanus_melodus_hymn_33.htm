<html>

<head>
<title>Ρωμανός ο Μελωδός - Ύμνος 33</title>
<meta http-equiv="Content-Language" content="el">
<meta http-equiv="Content-Type" content="text/html; charset=utf-8">
<link rel="stylesheet" type="text/css" href="../../styles.css">
</head>

<body lang="el">

<h1>Ῥωμανὸς ὁ Μελῳδός - Ὕμνος ΛΓ´</h1>

<p style="text-align: center"><font color="#cc0000"><i>Μετάφραση: Νίκος Καροῦζος, 
ἀπὸ τὸ περιοδικὸ Ἐποπτεία, τεῦχος 15, 1977</i></font></p>

<hr>
<div align="center">
	<table id="table3" border="0" cellpadding="8" cellspacing="1">
		<tr>
			<td>Ἔνθρονος ἀπάνω στὰ οὐρανόθρεφτα, τὰ ἡλιοφόρα πλάτη<br>
			καὶ ἐπὶ γῆς ἀπέριττος ἀπάνω σ᾿ ἕνα γαϊδαράκο,<br>
			ἐσὺ Χριστέ μου ὁ Θεὸς ὁ ἔνσαρκος,<br>
			δεχόσουνα μαβιὰ δοξολογήματα νηπίων καὶ ἀγγέλων:<br>
			Εὐλογημένος ὦ ἐσὺ ποὺ ἔρχεσαι<br>
			στὴν ἀρχαία δόξα του τὸν Ἀδὰμ νὰ ἐπαναφέρεις.</td>
		</tr>
		<tr>
			<td>α.<br>
			Ὄντας αὐτὸς ποὺ τὸ θάνατο τὸν ἔδεσες πίστομα<br>
			καὶ τὸν Ἅδη τὸ λαίμαργο ὁποὔχεις νεκρώσει<br>
			στὸν κόσμο λουλουδιάζοντας ἀνάσταση,<br>
			τὰ νήπια βαγιόκλαδα ἀνεμίζοντας, τὰ νήπια,<br>
			Χριστὲ ἐσένα ἀνυμνοῦσαν ἀκόρεστα<br>
			ὡς φορέα ὑπέρτατης νίκης πνευματικῆς<br>
			κραυγάζοντας σήμερα «Ὡσαννὰ στὸν ὑπαίθριο υἱὸ τοῦ Δαυίδ»·<br>
			ἄλλη δὲ θάρθει, λέγασι, μαυρίλα μας ὁποὺ<br>
			νὰν τὰ χαλάσουν τόσα σμήνη ἀπὸ βρέφη<br>
			γυρεύοντας τὸ βρέφος τῆς Μαρίας νὰ ἀφανίσουν,<br>
			ἀφοῦ ἐσὺ σταυρώνεσαι ὁ μέγας ἔρημος<br>
			γιὰ ὅλους τοὺς κακόμοιρους ἀνθρώπους<br>
			ἀπ᾿ τῶν βρεφῶν ἀρχίζοντας τὴν ἔμορφη<br>
			τὴ ζήση μέχρι τοὺς ξεκρέμαστους γερόντους·<br>
			σπαθὶ κανένα δέ μας πιάνει τώρα πιά,<br>
			γιατί ἡ λόγχη θὰ στομώσει στὴν πλευρά σου·<br>
			γι᾿ αὐτὸ κ᾿ ἐμεῖς ἀγαλλιώντας ψάλλουμε:<br>
			Εὐλογημένος ὦ ἐσὺ ποὺ ἔρχεσαι<br>
			στὴν ἀρχαία δόξα του τὸν Ἀδὰμ νὰ ἐπαναφέρεις.</td>
		</tr>
		<tr>
			<td>β.<br>
			Ἰδοὺ τοῦ πνεύματος ὁ ἡγεμόνας ὁ ἡσύχιος καὶ πράος, <br>
			καβάλα σ᾿ ἕνα γαϊδαράκο φτάνει ὁλοπρόθυμα<br>
			νὰ πάθει καὶ τὰ πάθη νὰ νεκρώσει.<br>
			Ὁ Λόγος ὁ προαιώνιος ποὺ φτάνει μὲ τὴν Ἄνοιξη<br>
			καβάλα σ᾿ ἕνα ἄλογο πλάσμα λαχταρώντας<br>
			τῶν λογικῶν πλασμάτων τὴν ἀπολύτρωση·<br>
			παράξενο ποὺ ἤτανε νὰ βλέπεις<br>
			ἀπάνω στοῦ φτωχούλη γαϊδαράκου τὴν ἀθώα ράχη<br>
			ἐκεῖνον ποὺ φέρεται στοὺς χρυσίζοντες<br>
			ὤμους τῶν αἰθέριων Χερουβίμ,<br>
			ἐκεῖνον ὅπου ὕψωσε κάποτε<br>
			στὸν οὐρανὸ ὡς ἡνίοχο θαύματος<br>
			τὸν Ἠλία σ᾿ ἕνα περίλαμπρον ἅρμα ἀπὸ φωτιά·<br>
			μ᾿ αὐτὸ τὸν τρόπο φτώχεψε τὴ θεϊκιά του δύναμη<br>
			καὶ τιποτένιος φανερώθηκε ὁλότελα ὁ Κύριος τῶν Ὄντων<br>
			ἐνθαρρύνοντας ὅλους τοὺς ἄμοιρους ὁποὺ φωνάζαν:<br>
			Εὐλογημένος ὦ ἐσὺ ποὺ ἔρχεσαι<br>
			στὴν ἀρχαία δόξα του τὸν Ἀδὰμ νὰ ἐπαναφέρεις.</td>
		</tr>
		<tr>
			<td>γ.<br>
			Συθέμελα σείστηκε ἡ πόλη Ἱερουσαλὴμ ὅπως κάποτε<br>
			σεισμὸς μεγάλος ταρακούνησε τὴν Αἴγυπτο·<br>
			καὶ ἐκεῖ σειστῆκαν τ᾿ ἄψυχα, μὰ ἐδῶ σειστῆκαν οἱ ἀνθρῶποι<br>
			μὲ τὸ δικό σου φτάσιμο·<br>
			ὄχι βέβαια γιατί προκάλεσες ὡς ταραξίας τὴν ἔξαψη,<br>
			ἐσὺ φυτεύεις πάντα τὴν εἰρήνη,<br>
			ἀλλὰ γιατὶ τὶς ἄτιμες τῶν υἱῶν τοῦ σκότους μηχανὲς<br>
			ξέρεις ἐσὺ ὁ Θαλερὸς τοῦ Σύμπαντος νὰ ἐξουδετερώνεις,<br>
			διώχνοντας ὅλους τοὺς κακοὺς ἀπ᾿ ὅπου κι ἂν τοὺς ἀπαντήσεις,<br>
			καθὼς εἶσαι ὁ ὑπέρτατος Κύριος<br>
			τοῦ χώρου καὶ τοῦ χρόνου·<br>
			εἶναι πεσμένα ἀπὸ παλιὰ στὴν ἄκαρπη σιγὴ τὰ εἴδωλα τοῦ σκότους,<br>
			τὴν ὥρα τούτη ὅσοι τὰ λατρεύουν κλυδωνίζονται,<br>
			ὅπως ἀκοῦνε τῶν θεάρεστων νηπίων τὶς ἑόρτιες φωνές:<br>
			Εὐλογημένος ὦ ἐσὺ ποὺ ἔρχεσαι<br>
			στὴν ἀρχαία δόξα του τὸν Ἀδὰμ νὰ ἐπαναφέρεις.</td>
		</tr>
		<tr>
			<td>δ.<br>
			«Ποιὸς εἶν᾿ ἐτοῦτος;» ἔλεγαν ἐκεῖνοι<br>
			ποὺ παρασταῖναν ἀφειδώλευτα πὼς δὲ σὲ ξέρουν·<br>
			λὲς καὶ δὲν εἶχαν γνώση οἱ μισόθεοι<br>
			ποιὸς ἤτανε τοῦ ἀστραπόλαλου προπάτορα Δαυὶδ<br>
			ὁ ἄχραντος υἱός, ὁ πράος κατιόντας,<br>
			ὁποὺ συλλήβδην ἀπ᾿ τοῦ μαύρου χάροντα <br>
			τοὺς ἔσωσε τ᾿ ἁρπάγια. <br>
			Εἶναι νωπὸς ἀκόμη βγαίνοντας ὁ Λάζαρος ἀπ᾿ τ᾿ ἄσπρα σάβανά του κι ὅμως<br>
			ποτὲ δὲν τόμαθαν αὐτοί, δὲν ξέρουν ποιὸς τὸν ἔχει ἐγείρει·<br>
			ὁ πόνος δὲν τοὺς ἔπαψε στοὺς ὤμους τους ἐκείνων<br>
			ὁποὺ βαστῆξαν ἀσηκώνοντας τὸ γυιὸ τῆς χήρας κι ὅμως<br>
			δὲν εἶδαν τάχα ποιὸς τὸν ἅρπαξε ἀπ᾿ τῆς θανῆς τὴ μέγγενη·<br>
			τὸ δράμα τοῦ Ἰάειρου πατέρα, τὴν αὐλή,<br>
			δὲν ἄφησαν ὀπίσω τους ἀκόμη τοῦτοι κι ὅμως<br>
			τὴν πεθαμένη νιά, τὴν κόρη, ποιὸς τὴ γιόμισε <br>
			ζωὴ καὶ πάλι δὲν τὸ βλέπουν·<br>
			ὡστόσο τοῦτα τἄζησαν αὐτόπτες πλὴν τοὺς λείπει<br>
			ἡ ξαστεριὰ τῆς ἄκακης καρδιᾶς γιὰ νὰ φωνάξουν:<br>
			Εὐλογημένος ὦ ἐσὺ ποὺ ἔρχεσαι<br>
			στὴν ἀρχαία δόξα του τὸν Ἀδὰμ νὰ ἐπαναφέρεις.</td>
		</tr>
		<tr>
			<td>ε.<br>
			Ἀχάριστοι στὸν πλάστη τους ποὺ δείχτηκαν οἱ ἄνομοι,<br>
			τῆς ἄγνοιας ντυθῆκαν τὴν ὑποκρισία<br>
			σὰν τάχα νὰ μὴν ἤξεραν ἐκεῖνον ὁποὺ σκόπευαν<br>
			ἀδίσταχτα νὰ χαντακώσουν·<br>
			α, βέβαια, δὲν ἤξεραν οἱ μαῦροι γυιοὶ τοῦ ψεύδους...<br>
			Διόλου παράξενο μ᾿ αὐτούς, ὁποὺ τὴν ὡς τώρα<br>
			τὴ γηραιὰ τὴν ὕβρη τους ἀνακαινίζουν·<br>
			ἂς θυμηθοῦμε πὼς ὅταν ὁ θεολάλητος Μωυσῆς<br>
			τοὺς ἐξασφάλισε τὴν ἔξοδο ἀπ᾿ τὴν Αἴγυπτο,<br>
			μὲ πίκρες καὶ μὲ βάσανα τὸ νόστο στὴν κοιτίδα ὁδηγώντας, <br>
			οἰκτρὰ περιφρονήθηκε ἀπὸ δαύτους,<br>
			ὡς τώρα κι ὁ Χριστός, ποὺ ἀπ᾿ τὸ θάνατο τοὺς ἔσωσε γιὰ πάντα,<br>
			καταφρονήθηκε φρικτὰ σήμερις ἀπ᾿ τοὺς ἴδιους·<br>
			τὸ Μωυσῆ ἀρνήθηκαν οἱ λατρευτὲς τοῦ μόσχου καὶ τῆς ὕλης,<br>
			τὸν Ἰησοῦ ἀρνήθηκαν οἱ φίλοι τοῦ Βελίαρ·<br>
			αὐτοὶ λοιπὸν δὲν ἤθελαν στὰ ὕψη νὰ βοήσουν:<br>
			Εὐλογημένος ὦ ἐσὺ ποὺ ἔρχεσαι<br>
			στὴν ἀρχαία δόξα του τὸν Ἀδὰμ νὰ ἐπαναφέρεις.</td>
		</tr>
		<tr>
			<td>στ.<br>
			Τὰ βρέφη βάγια σείοντας υἱὸ σὲ τραγουδοῦσαν,<br>
			υἱὸ Δαυὶδ σὲ φώναζαν, υἱὸ σὲ καρτεροῦσαν·<br>
			εὔλογη τούτη ἡ φρενίτιδα Κύριε!<br>
			Εἶσαι ἐσὺ ὁποὺ τοῦ νοητοῦ Γολιὰθ ἀχρήστεψες τὸ ὄνειδος,<br>
			τοῦ χάρου τὴ γιγάντιαν ἁρπάγη·<br>
			κείνου γυναῖκες χορευτά, τοῦ πρόγονου, τὰ νικητήρια ψάλλαν:<br>
			«Σαοὺλ χιλιάδες χάλασε, μὰ ὁ Δαυὶδ μυριάδες».<br>
			Ἔτσι ὁ Νόμος· ὓστερ᾿ ἀπ᾿ αὐτὸν ἡ χάρη ἡ δική σου Ἰησοῦ μου.<br>
			Ὁ Νόμος ἤτανε Σαούλ, μὲ φθόνο καὶ σκληράδα ὁ διώκτης,<br>
			ἀλλ᾿ ὁ Δαυὶδ τὴ χάρη σου βλασταίνει διωκόμενος·<br>
			γιατί ἐσὺ τοῦ γίνηκες ἡ φώτιση κι ὁ δρόμος·<br>
			Εὐλογημένος ὦ ἐσὺ ποὺ ἔρχεσαι<br>
			στὴν ἀρχαία δόξα του τὸν Ἀδὰμ νὰ ἐπαναφέρεις.</td>
		</tr>
		<tr>
			<td>ζ.<br>
			Ἅρμα φωτὸς ὁ ἥλιος μας κι αὐτὸς διάκονός σου,<br>
			ἀχτιδοβόλο ὄχημα τὸν οὐρανὸ φαιδρύνει,<br>
			κυρίαρχος καὶ θερμουργὸς κι ὅμως κ᾿ ὑποταγμένος<br>
			στοῦ πλάστη τὰ κελεύσματα, τὰ θεῖα μαθηματικά σου,<br>
			κι ὡστόσο τώρα σ᾿ ἔτερψε ὁ παλιογαϊδαράκος;<br>
			δόξα στὸ μέγα ἔλεος, δόξα στὴν ταπεινότη!<br>
			Δὲν τὸ ξεχνῶ πὼς κάποτε τυλίχτηκες μὲ σπάργανα στὴ φάτνη<br>
			καὶ τώρα νὰ λοιπὸν ἐσὺ τὸ θρόνο τ᾿ οὐρανοῦ ὁποὺ κατέχεις<br>
			ἀπάνω στὸ φτωχούλικο κι ἀνήξερο πουλάρι<br>
			μὲ λάμψη ἐποχήθηκες.<br>
			Ἀναλογίες τραγουδῶ· τὴ φάτνη ἐκεῖ πέρα<br>
			κυκλόφερναν οἱ ἄγγελοι μέσ᾿ τὰ μαλάματά τους,<br>
			τὸ πουλαράκι οἱ ταπεινοί σου μαθητὲς ἐδῶ<br>
			τὸ βάσταγαν ἀπ᾿ τὴ μουσούδα·<br>
			«Δόξα» καὶ τότε ἄκουγες, «Δόξα» καὶ τώρα κράζουν:<br>
			Εὐλογημένος ὦ ἐσὺ ποὺ ἔρχεσαι<br>
			στὴν ἀρχαία δόξα του τὸν Ἀδὰμ νὰ ἐπαναφέρεις.</td>
		</tr>
		<tr>
			<td>η.<br>
			Τὴ δύναμή σου τὴ φανέρωνες μονάχα μὲ ταπεινοσύνη·<br>
			μήγαρις ἤτανε καὶ τίποτ᾿ ἄλλο νὰ καθήσεις<br>
			ἀπάνω στὸ φτωχούλη γαϊδαράκο;<br>
			Κι ὅμως τὴν ἔσειξες ὁλάκερη τὴν Ἱερουσαλὴμ<br>
			ὅπως ἂν ἔφτανες ἐκεῖ μὲ δόξα τυλιγμένος.<br>
			Ἤτανε καὶ τῶν μαθητῶν σου τὰ ἱμάτια<br>
			τὰ λαϊκὰ ποὺ δείχναν εὐλαβῆ ταπείνωση<br>
			κι ἀληθινός σου θρίαμβος καὶ μυρωμένη δόξα<br>
			ὁ ὕμνος τῶν παιδιῶν ὁ ἀναμάρτητος <br>
			καὶ τῶν μαζῶν ἡ ἰαχὴ ἡ σύγκορμη καὶ οὐρανομήκης,<br>
			ἡ ἰαχὴ τοῦ «Ὡσαννά» ὁποὺ σημαίνει: σῶσε μας ἐσὺ<br>
			ὁ προαιώνιος κάτοικος τοῦ ὕψους,<br>
			ἐσὺ ὁ δυσανάβατος, τοῦ κόσμου σῶσε ἐσὺ<br>
			τοὺς ἀναρίθμητους καὶ καταφρονεμένους,<br>
			κοιτάζοντας μὲ εὐμένεια τὴν ἐλπίδα μας,<br>
			κι ἀπειράγαθος ὄντας ἐλέησέ μας,<br>
			δόνησε τὰ σπλάγχνα σου γιὰ μᾶς τοὺς ἄμοιρους<br>
			καθὼς ἐμεῖς δονοῦμε τὰ κλωνάρια τῶν βαγιῶνε<br>
			στὸν ἀγέρα κραυγάζοντας:<br>
			Εὐλογημένος ὦ ἐσὺ ποὺ ἔρχεσαι<br>
			στὴν ἀρχαία δόξα του τὸν Ἀδὰμ νὰ ἐπαναφέρεις.</td>
		</tr>
		<tr>
			<td>θ.<br>
			Ἔχουμε νὰ ξοφλήσουμε τὸ χρέος ποὺ μᾶς ἄφησε<br>
			κληρονομιὰ καταραμένη ὁ δύστυχος προπάτορας Ἀδάμ,<br>
			τρώγοντας τὸν καρπὸ τὸν ὄχι του πρεπούμενο,<br>
			κι ἀπὸ τότε εἴμαστε σύνολη ἡ ἀνθρωπότητα ὀφειλέτες·<br>
			τοῦτο σημαίνει πὼς δὲν ἄρκεσε στὴ θεία βούληση<br>
			ὁ πρωτόπλαστος ὀφειλέτης<br>
			κι ὁ δανειστὴς ὁ παντοδύναμος<br>
			τὸ χρέος τὸ γυρεύει κι ἀπ᾿ τοὺς ἀπογόνους,<br>
			ἀδειάζοντας ὁλότελα τὸ σπίτι τοῦ χρεώστη,<br>
			βγάζοντας ὅλους ἔξω ἀπὸ δαῦτο·<br>
			γι᾿ αὐτό σου κράζουμε ὅλοι ὦ πανίσχυρε:<br>
			«πάμφτωχοι εἴμαστε καὶ τὸ ξέρεις ὦ Ἅγιε,<br>
			πλούσιος εἶσαι καὶ σβῆσε μας τὸ χρέος·<br>
			Εὐλογημένος ὦ ἐσὺ ποὺ ἔρχεσαι<br>
			στὴν ἀρχαία δόξα του τὸν Ἀδὰμ νὰ ἐπαναφέρεις.</td>
		</tr>
		<tr>
			<td>ι.<br>
			Ἔχεις ἔρθει στὴ σάρκα τὴν ἀνθρώπινη γιὰ τὴ σωτηρία μας<br>
			καὶ μάρτυρας γι᾿ αὐτὸ ποὺ λέω ὁ προφήτης σου ὁ Ζαχαρίας,<br>
			ὁ ποὺ σὲ ὀνόμασε κάποτε κορυφὴ τῆς πραότητας,<br>
			κορυφὴ τῆς δικαιοσύνης καὶ τῆς σωτηρίας.<br>
			Κουραστήκαμε, νικηθήκαμε καὶ εἴμαστε ἀπὸ παντοῦ διωγμένοι,<br>
			πιστέψαμε πὼς ὁ Νόμος ἠθελάτανε ὁ μόνος λυτρωτής μας,<br>
			μὰ ὁ ἴδιος αὐτὸς καὶ γιὰ καλὰ μᾶς ἔχει ὑποδουλώσει·<br>
			ἀκόμη κ᾿ οἱ προφῆτες μας μονάχα τὴν ἐλπίδα μᾶς ἀφῆκαν·<br>
			γι᾿ αὐτὸ κ᾿ ἐμεῖς στὰ γόνατα προσπέφτουμε<br>
			μαζὶ μὲ τὰ ἀθώα νήπια<br>
			καὶ σοῦ ζητοῦμε γοερὰ τὸ ἔλεος οἱ καταφρονεμένοι,<br>
			δέξου γιὰ χάρη μας τὸ σταυρικό σου κι ἄδικο θάνατο<br>
			καὶ σχίσε τὸ χειρόγραφο τοῦ χρέους·<br>
			Εὐλογημένος ὦ ἐσὺ ποὺ ἔρχεσαι<br>
			στὴν ἀρχαία δόξα του τὸν Ἀδὰμ νὰ ἐπαναφέρεις».</td>
		</tr>
		<tr>
			<td>ια.<br>
			«Ὢ πλάσμα τῆς παλάμης μου» ὁ πλάστης ἀποκρίθηκε<br>
			σ᾿ αὐτοὺς ποὺ μὲ τέτοια λόγια τὸν ἱκετεῦαν·<br>
			«τὄξερα πὼς ὁ Νόμος δὲ γινότανε νὰ σὲ σώσει<br>
			κι αὐτὸς εἰν᾿ ὁ λόγος ποὺ ντύθηκα τὴ σάρκα<br>
			ἐρχόμενος στὸν κόσμο τῆς πραγματικότητας·<br>
			τὄξερα πὼς ὁ Νόμος δὲν εἶχε τὴ δύναμη νὰ σὲ λυτρώσει,<br>
			γιατί δὲν εἰν᾿ ὁ Νόμος ὁποὺ σ᾿ ἔπλασε κι ἀκόμη<br>
			δὲ γινότανε νὰ σὲ σώσουν οἱ προφῆτες οἱ ὁσοιδήποτε,<br>
			γιατί κι αὐτοὺς ἐγὼ τοὺς ἔπλασα ὅπως καὶ σένα·<br>
			ἐγὼ λοιπὸν ἔχω τὸ χρέος νὰ σὲ σώσω, μονάχα,<br>
			ἀπ᾿ αὐτὸ τὸ βαρύτατο χρέος ποὺ σὲ παιδεύει·<br>
			θὰ μὲ πουλήσουν καὶ θὰ δεῖς ἐσὺ τὴ λευτεριά σου,<br>
			θὰ μὲ σταυρώσουν ἐμένανε γιὰ νὰ γλυτώσεις ἐσὺ<br>
			ἀπ᾿ τοῦ θανάτου τὴν ποινὴ καὶ κακουχία,<br>
			ὁ θάνατός μου θἆναι σὰν ἕνα θεώρημα θυσίας<br>
			νὰ σὲ διδάσκει καὶ χαρούμενος νὰ ψάλλεις:<br>
			Εὐλογημένος ὦ ἐσὺ ποὺ ἔρχεσαι<br>
			στὴν ἀρχαία δόξα του τὸν Ἀδὰμ νὰ ἐπαναφέρεις.</td>
		</tr>
		<tr>
			<td>ιβ.<br>
			Μήγαρις γιὰ τοὺς ἀγγέλους τὴν ἀγάπη μου σπατάλησα;<br>
			μὰ γιὰ σένα τὸ φτωχὸ κι ἀνήμπορο<br>
			ξεχύνω ὁλάκερο τὸν ἔρωτά μου·<br>
			καὶ πλούσιος ὄντας ἔγινα φτωχὸς κ᾿ ἐγὼ κατὰ τὸ μέτρο σου·<br>
			εἶναι πολὺς ὁ πόθος μου γιὰ νὰ σὲ λευτερώσω·<br>
			τὴ δόξα μου τὴν ἔκρυψα στὰ φύλλα τοῦ ἐλέους<br>
			καὶ πείνασα καὶ δίψασα καὶ φτώχηνα γιὰ σένα,<br>
			στὰ ὄρη ψάχνοντας ἀπάνω, στὰ κρημνὰ καὶ στὰ φαράγγια,<br>
			γυρεύοντας ἐσένα τὸν πλανώμενο· κι ὀνομάστηκα πρόβατο<br>
			βαθιὰ πονώντας σε μὲ τὸ θέλγητρο τῆς ἁγνότητας νὰ σὲ σώσω<br>
			καὶ τσοπάνης ὀνομάστηκα καὶ γιὰ σένα<br>
			τὴ ζωή μου θὰ παραδώσω,<br>
			θέλοντας ἀπ᾿ τὸ χέρι τοῦ λύκου νὰ σὲ λυτρώσω·<br>
			κι αὐτὰ ὅλα τὰ πάσχω ἀπὸ ἔρωτα γιὰ σένα<br>
			ποὔχω λαχτάρα νὰ φωνάζεις ἀπ᾿ τὰ βάθια σου:<br>
			Εὐλογημένος ὦ ἐσὺ ποὺ ἔρχεσαι<br>
			στὴν ἀρχαία δόξα του τὸν Ἀδὰμ νὰ ἐπαναφέρεις».</td>
		</tr>
		<tr>
			<td>ιγ.<br>
			Μὰ ἤτανε καιρὸς τὰ θεῖα ρήματα<br>
			στὰ πράγματα νὰ κάνουν τόπο·<br>
			κι ὡς ἔφτασε στὴν πόλη μέσα ὁ Ἰησοῦς<br>
			καὶ τῆς ἀλήθειας τοὺς ἐχθροὺς τοὺς ἔκανε ν᾿ ἀφρολυσσάξουν,<br>
			ἀπ᾿ τῶν παιδιῶν τὸ τόσο δοξολόγημα,<br>
			ὑψώνοντας τὸ βλέμμα του τὸ ἅγιο τὴν πόλη φάνηκε ν᾿ ἀτενίζει<br>
			κι ἀφοῦ τῆς εἶπε τὸ ποὺ ὕφανε βαθύ του μοιρολόι<br>
			ἀκούστηκε κράζοντας:<br>
			«Ὥρα γιὰ νὰ στενάξεις Ἱερουσαλήμ, ὦ ἐσὺ<br>
			πούχεις παιδιὰ μὲ φρόνηση πατέρων<br>
			καὶ δάσκαλους ἀληθινὰ σοφοὺς τοὺς γυιούς σου·<br>
			γιὰ τὸ κακὸ καὶ γιὰ τὴν κάθε πονηριὰ<br>
			νεανικὴ ἡ δύναμή σου<br>
			καὶ τ᾿ ἀγαθὸ σοὔρχεται βάρος ἀπ᾿ τὸ γῆρας·<br>
			καλύτεροί σου εἶν᾿ ὅλοι τοῦτοι ποὺ σὲ μένα τραγουδοῦν:<br>
			Εὐλογημένος ὦ ἐσὺ ποὺ ἔρχεσαι<br>
			στὴν ἀρχαία δόξα του τὸν Ἀδὰμ νὰ ἐπαναφέρεις.</td>
		</tr>
		<tr>
			<td>ιδ.<br>
			Τώρα σὲ σένα θάμπω σκοπεύοντας<br>
			νὰ σ᾿ ἀφήσω γιομάτος περιφρόνηση,<br>
			ὄχι κινούμενος ἀπὸ κανένα μίσος,<br>
			μὰ γιατί σὺ μὲ μίσησες καὶ μένανε καὶ τοὺς δικούς μου·<br>
			γιὰ ποιὰ αἰτία τὸ σταυρὸ ξυλούργησαν τὰ τέκνα σου;<br>
			γιατί τὴ θάλασσα τὴν ἔσχισα στὰ δυὸ σὰ νἄτανε χιτώνας<br>
			μὲ τὸ ραβδὶ γιὰ νὰ περάσουν·<br>
			γιὰ ποιὰ αἰτία τὸν τάφο μου τονὲ λαξεύουν;<br>
			σ᾿ ἀντάμειψη ποὺ μὲ σωτήρια <br>
			νεφέλη τοὺς προστάτεψα κάποτε!<br>
			Νιώθω ἀήττητη χαρὰ ποὺ γιὰ χάρη τοὺς ἦρθα στὸν κόσμο<br>
			καὶ στέργω τὴ θυσία μου ποθώντας τὸ πεσμένο πλάσμα,<br>
			γιὰ νὰ φωνάζουν ὅσοι μ᾿ ἔχουν ποθητὸ καὶ νὰ ἀγάλλονται:<br>
			Εὐλογημένος ὦ ἐσὺ ποὺ ἔρχεσαι<br>
			στὴν ἀρχαία δόξα του τὸν Ἀδὰμ νὰ ἐπαναφέρεις».</td>
		</tr>
		<tr>
			<td>ιε.<br>
			Ἔτσι τὴ νωθροκάρδια μεμφότανε τὴν πολιτεία<br>
			κεῖνος ποὺ βλέπει μέσ᾿ τὰ βάθη τῆς καρδιᾶς<br>
			καὶ μπαίνει μ᾿ ὅλα του τὰ νήπια, τοῦ Σύμπαντος ὁ ἱερέας,<br>
			μεσ᾿ στὸ ναὸ τὸν ἱερό, στὸ πατρικό του σπίτι,<br>
			καὶ διώχνει βίαια τοὺς ἔμπορους, διώχνει καὶ τοὺς ἀγοραστάδες,<br>
			φωνάζοντας μὲ θεϊκιὰ ὀργὴ καὶ λαῦρο πάθος:<br>
			«τίποτα νὰ μὴ μείνει, μὰ τίποτα, ἐδῶ μέσα,<br>
			γιατί ἀλλιῶς θὰ φύγουμε<br>
			κ᾿ ἐγὼ καὶ ὁ Πατέρας καὶ τὸ Πνεῦμα·<br>
			κ᾿ οἱ τρεῖς μας τώρα βρήκαμε τὴν ὤρια κατοικιά μας<br>
			στὴν ἴδια τὴν καρδιὰ τῶν πράων,<br>
			ὁποὺ κραυγάζουν ἀχόρταγα σὲ μένα καὶ μὲ πίστη:<br>
			Εὐλογημένος ὦ ἐσὺ ποὺ ἔρχεσαι<br>
			στὴν ἀρχαία δόξα του τὸν Ἀδὰμ νὰ ἐπαναφέρεις».</td>
		</tr>
		<tr>
			<td>ιστ.<br>
			Υἱὲ Θεοῦ πανάγιε σ᾿ αὐτοὺς<br>
			τοὺς νήπιους κι ἀθώους ὑμνητές σου<br>
			κι ὅλους ἐμᾶς τοὺς ἄλλους συναρίθμησε<br>
			καὶ δέξου τὴν ἀκόρεστη δική μας προσευχὴ<br>
			σὰν τότε ποὺ δεχόσουνα καὶ τῶν παιδιῶν τοὺς ὕμνους.<br>
			Ἐλέησέ μας τὰ δικά σου πλάσματα,<br>
			ποὺ γιὰ χάρη μας τυλίχτηκες τὴ σάρκα<br>
			γιομάτος ἀρίφνητον ἔρωτα·<br>
			χάρισε τὴν εἰρήνη σου σ᾿ ὅλες τὶς Ἐκκλησίες<br>
			τὶς τόσο σαλευόμενες ἀπ᾿ τοὺς ἐχθροὺς τῆς καλοσύνης<br>
			καὶ σὲ μένα τὸ δύστυχο τὸν ὑμνογράφο τὴ συχώρεση<br>
			νὰ μὴν τὴ φειδωλέψεις ὦ σωτήρα μου·<br>
			δόσμου τὴ χάρη νὰ λαλῶ γιὰ πάντοτε τὸ θέλημά σου<br>
			κι ἂς μὴν τὸ κάνει πιὰ νωθρὸ ἡ θλίψη τὸ μυαλό μου·<br>
			κάνε μὲ ἀγλαόκαρπο στὰ ἔργα καὶ στὰ λόγια,<br>
			νἄχω φωνὴ φωνάζοντας χαρούμενος·<br>
			Εὐλογημένος ὦ ἐσὺ ποὺ ἔρχεσαι<br>
			στὴν ἀρχαία δόξα του τὸν Ἀδὰμ νὰ ἐπαναφέρεις.</td>
		</tr>
	</table>
</div>
<hr>

</body>

</html>
