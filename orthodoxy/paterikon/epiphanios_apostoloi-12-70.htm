<html>

<head>
<title>Άγιος Επιφάνιος Κύπρου - Περί των 12 και των 70 Αποστόλων</title>
<meta http-equiv="Content-Language" content="el">
<meta http-equiv="Content-Type" content="text/html; charset=utf-8">
<link rel="stylesheet" type="text/css" href="../../styles.css">
</head>

<body lang="el">

<h1>Τοῦ ἐν ἁγίοις Πατρὸς ἡμῶν Ἐπιφανίου <br>
ἐπισκόπου πόλεως Κωνσταντίας, τῆς Κυπριωνήσου</h1>

<p style="text-align: center">[<a href="#12">Περὶ τῶν 12 Ἀποστόλων</a>] [<a href="#70">Περὶ 
τῶν 70 Ἀποστόλων</a>]</p>

<hr>
<h1><a name="12"></a>ΤΑ ΟΝΟΜΑΤΑ ΤΩΝ ΔΩΔΕΚΑ ΑΠΟΣΤΟΛΩΝ ΠΟΥ ΕΚΗΡΥΞΑΝ <br>
ΤΟ ΕΥΑΓΓΕΛΙΟΝ ΧΡΙΣΤΟΥ ΚΑΙ ΠΩΣ ΕΤΕΛΕΙΩΘΗΣΑΝ</h1>

<p>α´.<font color="#cc0000"> Σίμων Πέτρος</font> ὁ τῶν ἀποστόλων κορυφαῖος, ὡς διὰ 
τῶν ἐπιστολῶν αὐτοῦ φαίνεται δηλῶν ἐν Πόντῳ καὶ Γαλατίᾳ καὶ Καππαδοκίᾳ καὶ Βιθυνίᾳ 
καὶ ἐν Ἰταλίᾳ, Ἀσίᾳ καὶ ἐν τῷ Ἰλλυρικῷ ἐκήρυξε τὸ εὐαγγέλιον τοῦ Κυρίου ἡμῶν Ἰησοῦ 
Χριστοῦ, ὕστερον δὲ ἐν Ῥώμῃ ἐπὶ Νέρωνος βασιλέως σταυροῦται κατὰ κεφαλῆς, αὐτοῦ 
οὕτως παθεῖν ἀξιώσαντος, θάπτεται δὲ ἐν αὐτῇ τῇ Ῥώμῃ πρὸ τριῶν Καλανδῶν Ἰουλίων, 
ὅ ἐστιν Ἐπιφί.</p>

<p>β´. <font color="#cc0000">Ἀνδρέας</font> δὲ ὁ ἀδελφὸς αὐτοῦ, ὡς οἱ πρὸ ἡμῶν παραδεδώκασιν, 
ἐκήρυξε Σκύθαις καὶ Σογδιανοῖς καὶ Γορσίνοις καὶ ἐν Σεβαστοπόλει τῇ μεγάλῃ, ὅπου 
ἐστὶν ἡ παρεμβολὴ Ἄψαρος καὶ Ὕσσου λιμὴν καὶ Φᾶσις ποταμός, ἔνθα οἰκοῦσιν 109 Αἰθίοπες, 
θάπτεται δὲ ἐν Πάτραις τῆς Ἀχαΐας σταυρῷ προσδεθεὶς ὑπὸ Αἰγεάτου τοῦ ἡγεμόνος Πατρῶν.
</p>

<p>γ´. <font color="#cc0000">Ἰάκωβος</font> δὲ ὁ τοῦ Ζεβεδαίου, ἀδελφὸς δὲ Ἰωάννου 
τοῦ εὐαγγελιστοῦ, ταῖς δώδεκα φυλαῖς τῆς διασπορᾶς ἐκήρυξε τὸ εὐαγγέλιον τοῦ Χριστοῦ, 
ὑπὸ δὲ Ἡρώδου τοῦ τετράρχου τῶν Ἰουδαίων ἀνῃρέθη μαχαίρᾳ καὶ ἐκεῖ ἐτάφη ἐν τῇ Ἰουδαίᾳ.
</p>

<p>δ´. <font color="#cc0000">Ἰωάννης</font> δὲ ὁ ἀδελφὸς αὐτοῦ, ἐν μὲν τῇ Ἀσίᾳ ἐκήρυξε 
τὸ εὐαγγέλιον τοῦ Χριστοῦ, ὑπὸ δὲ Τραιανοῦ τοῦ βασιλέως τῶν Ῥωμαίων ἐξορισθεὶς ὑπ᾿ 
αὐτοῦ ἐν Πάτμῳ τῇ νήσῳ διὰ τοῦ λόγου τοῦ Κυρίου, ἐκεῖ ὢν συνέγραψε τὸ εὐαγγέλιον 
τὸ κατὰ Ἰωάννην, καὶ ἐξέδοτο αὐτὸ διὰ Γαΐου τοῦ ξενοδόχου, μετὰ δὲ τὴν Τραιανοῦ 
τελευτὴν ἐπάνεισιν ἀπὸ τῆς νήσου εἰς τὴν Ἔφεσον καὶ ἐκεῖ ζῶντα ἑαυτὸν ἔθαψεν, ὢν 
ἐτῶν ρ´ τῇ τοῦ θεοῦ βουλήσει.</p>

<p>ε´. <font color="#cc0000">Φίλιππος</font> δὲ ὁ ἀπόστολος· οὗτος ἦν ἀπὸ Βηθσαιδᾶ 
ἐκ τῆς κώμης Πέτρου καὶ Ἀνδρέου, ἐν δὲ τῇ ἄνω Φρυγίᾳ ἐκήρυξε τὸ εὐαγγέλιον, θνήσκει 
δὲ ἐν Ἱεραπόλει καὶ ἐκεῖ θάπτεται ἐνδόξως μετὰ τῶν αὐτοῦ.</p>

<p>ς´. <font color="#cc0000">Βαρθολομαῖος</font> δὲ ὁ ἀπόστολος Ἰνδοῖς τοῖς καλουμένοις 
Εὐδαίμοσιν ἐκήρυξε τὸ εὐαγγέλιον τοῦ Χριστοῦ καὶ τὸ κατὰ Ματθαῖον ἅγιον εὐαγγέλιον 
αὐτοῖς τῇ ἰδίᾳ διαλέκτῳ αὐτῶν συγγράψας ἐκοιμήθη δὲ ἐν Ἀλβανίᾳ πόλει τῆς μεγάλης 
Ἀρμενίας καὶ ἐκεῖ ἐτάφη.</p>

<p>ζ´. <font color="#cc0000">Θωμᾶς</font> δὲ ὁ ἀπόστολος, καθὼς ἡ παράδοσις περιέχει, 
ἦν μὲν ἀπὸ τῆς Πανιάδος πόλεως τῆς Γαλιλαίας, Πάρθοις δὲ καὶ Μήδοις ἐκήρυξε τὸ εὐαγγέλιον 
τοῦ Κυρίου, καὶ Πέρσαις δὲ καὶ Γερμανοῖς καὶ Ὑρκανοῖς καὶ Ἰνδοῖς καὶ Βάκτροις καὶ 
Μάγοις, ἐκοιμήθη ἐν πόλει Καλαμηνῇ τῆς Ἰνδικῆς.</p>

<p>η´. <font color="#cc0000">Ματθαῖος</font> δὲ ὁ εὐαγγελιστὴς ἦν ἀπὸ Ἱερουσαλὴμ 
καὶ ἐκεῖ συνέγραψε τὸ εὐαγγέλιον τοῦ Κυρίου τῇ ἑβραίδι διαλέκτῳ, καὶ ἐξέδωκεν αὐτὸ 
τοῖς ἁγίοις ἀποστόλοις καὶ ἑρμηνεύων αὐτὸ Ἰάκωβος ὁ ἀδελφὸς τοῦ Κυρίου, ἐκοιμήθη 
δὲ ἐν Ἱεραπόλει τῆς Παρθίας καὶ θάπτεται ἐκεῖ.</p>

<p>θ´. <font color="#cc0000">Ἰάκωβος</font> ὁ ἐπικληθεὶς Θαδδαῖος, ἀδελφὸς τοῦ Κυρίου 
γενόμενος τὸ κατὰ σάρκα, ὃς καὶ πρῶτος ἐν Ἱεροσολύμοις κατεστάθη ἐπίσκοπος ὑπὸ τῶν 
ἀποστόλων· προφάσεως δὲ γενομένης ζητημάτων τοῖς Ἰουδαίοις λίθοις ὑπ᾿ αὐτῶν βληθεὶς 
ἐκοιμήθη ἐν Ἱερουσαλὴμ καὶ ἐκεῖ ἐτάφη πλησίον τοῦ τάφου τῶν ἱερέων ἐνδόξως.</p>

<p>ι´. <font color="#cc0000">Σίμων</font> ὁ ζηλωτὴς πᾶσαν τὴν Μαυριτανίαν καὶ τὴν 
τῶν Ἀφρῶν χώραν διελθὼν καὶ κηρύξας τὸν Χριστόν, ὕστερον δὲ ἐν Βρεττανίᾳ ὑπ᾿ αὐτῶν 
σταυρωθεὶς καὶ τελειωθεὶς θάπτεται ἐκεῖ.</p>

<p>ια´. <font color="#cc0000">Θαδδαῖος</font> δὲ ὁ καὶ Λεββαῖος, ὁ ἀδελφὸς αὐτοῦ, 
ὁ ἐπικληθεὶς Ἰούδας Ἰακώβου Ἐδεσσηνοῖς καὶ πάσῃ τῇ Μεσοποταμείᾳ ἐκήρυξε τὸ εὐαγγέλιον 
τοῦ Κυρίου καὶ ἐπὶ Αὐγάρου τοῦ βασιλέως Ἐδεσσηνῶν, ἐτελεύτησε δὲ ἐν Βηρυτῷ καὶ ἐκεῖ 
ἐτάφη ἐνδόξως.</p>

<p>ιβ´. <font color="#cc0000">Ἰούδας</font> ὁ ἀδελφὸς τοῦ Κυρίου μετὰ Ἰάκωβον τὸν 
ἑαυτοῦ ἀδελφὸν καὶ Συμεὼν ἐξάδελφον τοῦ Κυρίου, λιπὼν δὲ αὐτὸν ἐπίσκοπον ἐν Ἱεροσολύμοις 
ἔτη λ´, ἐκήρυξε δὲ τὸ εὐαγγέλιον τοῦ Χριστοῦ ἐν πάσῃ τῇ Ἰουδαίᾳ καὶ Σαμαρείᾳ, ἐποίησε 
δὲ καὶ καθολικὴν ἐπιστολήν, καὶ πρώην ἔσχε δύο υἱοὺς Ἰάκωβον καὶ Ζωκήρ, ἀπέθανε 
δὲ ἐν Ἱερουσαλὴμ ἐνδόξως.</p>

<p>ιγ´. <font color="#cc0000">Σίμων</font> ὁ ἐπικληθεὶς Ἰούδας, ὁ καὶ ἐπίσκοπος 
γενόμενος μετὰ τελευτὴν Ἰακώβου ἐν Ἱερουσαλὴμ ἐπὶ Τραιανοῦ τοῦ βασιλέως σταυρῷ προσδεθεὶς 
ἐτελειώθη ἐν Ὀστρακίνῃ τῆς Αἰγύπτου ζήσας ἔτη ρ´.</p>

<p>ιδ´. <font color="#cc0000">Σίμων ὁ Καναναῖος</font> ὁ τοῦ Κλωπᾶ, ὁ καὶ Ἰούδας 
μετὰ Ἰάκωβον τὸν δίκαιον ἐπίσκοπος γέγονεν ἐν Ἱεροσολύμοις καὶ ζήσας ρ´ ἔτη σταυρῷ 
παραδοθεὶς ἐμαρτύρησεν ἐπὶ Τραιανοῦ βασιλέως.</p>

<p>ιε´. <font color="#cc0000">Ματθίας</font> δὲ εἷς ὢν τῶν ό μαθητῶν ὃν ἀνέδειξεν 
ὁ Κύριος ἡμῶν μετὰ τὴν ἀνάδειξιν τὴν ἐκ νεκρῶν, ὃς καὶ συγκατεριτμήθη μετὰ τῶν ἕνδεκα 
ἀποστόλων ἀντὶ Ἰούδα τοῦ Ἰσκαριώτου, ἐκήρυξε τὸ εὐαγγέλιον τοῦ Κυρίου ἡμῶν ἐν τῇ 
ἔξω Αἰθιοπίᾳ καὶ ἐκεῖ ἐμαρτύρησεν ὑπὸ τῶν Αἰθιόπων ἐπὶ Ὕσσου λιμένα.</p>

<p>ις´. <font color="#cc0000">Παῦλος</font> δὲ ὁ ἀπόστολος μετὰ τὴν εἰς οὐρανοὺς 
τοῦ Κυρίου ἀνάληψιν ἤρξατο κηρύσσειν τὸ εὐαγγέλιον τοῦ Κυρίου ἀρξάμενος ἀπὸ Ἱεροσολύμων 
προῆλθεν ἕως τοῦ Ἰλλυρικοῦ καὶ τῆς Ἰταλίας καὶ Ἱσπανίας, οὗ καὶ ἐπιστολαὶ μετὰ σοφίας 
παρ᾿ ἡμῖν φέρονται. Ἐπὶ δὲ Νέρωνος υἱοῦ Κλαυδίου βασιλέως ἐν πόλει Ῥώμῃ τὴν κεφαλὴν 
ἀπετμήθη, ἐμαρτύρησεν ἐπὶ Ἐπιφί, πρὸ Καλανδῶν Ἰουλίων· καὶ ἐκεῖ ἐτάφη πλησίον τοῦ 
ἁγίου ἀποστόλου Πέτρου, ἐκεῖ εἰσιν ἕως σήμερον ἐν Χριστῷ. <br>
<i>Μαρτύριον Παύλου τοῦ ἀποστόλου. <br>
</i>Ἒπὶ Νέρωνος τοῦ Καίσαρος Ῥωμαίων ἐμαρτύρησεν αὐτόθι Παῦλος ὁ ἀποστόλος ἔτει 
τοῦ σωτηρίου πάθους, τὸν καλὸν ἀγῶνα ἀγωνισάμενος ἐν Ῥώμῃ πέμπτῃ ἡμέρᾳ κατὰ Συρομακεδόνας 
Πανέμου μηνός, ὅστις λέγεται παρ᾿ Αἰγυπτίοις Ἐπιφί, παρὰ δὲ Ῥωμαίοις πρὸ τριῶν Καλανδῶν 
Ἰουλίων μηνὶ Ἰουνίῳ, καθ᾿ ἣν ἐτελειώθη ὁ ἅγιος ἀπόστολος τῷ κατ᾿ αὐτὸν μαρτυρίῳ 
ἑξηκοστῷ καὶ ἐννάτῳ ἔτει τῆς τοῦ σωτῆρος ἡμῶν Ἰησοῦ Χριστοῦ παρουσίας. Ἐστὶν οὖν 
ὁ πᾶς χρόνος, ἐξ οὗ ἐμαρτύρησε τριακόσια τριάκοντα ἔτη μέχρι τῆς παρούσης ταύτης 
ὑπατίας, τετάρτης μὲν Ἀρκαδίου, τρίτης δὲ Ὁνωρίου τῶν δύο ἀδελφῶν αὐτοκρατόρων Αὐγούστων, 
ἐννάτης ἰνδικτίωνος τῆς πεντεκαιδεκαετηρικῆς περιόδου μηνὸς Ἰουνίου εἰκοστῆς ἐννάτης 
ἡμέρας.</p>

<p>ιζ´. <font color="#cc0000">Μάρκος</font> ὁ εὐαγγελιστὴς ἦν μὲν Κυρηναῖος τῆς 
Λιβύης, ἐκήρυξε δὲ τὸ εὐαγγέλιον Ἀλεξανδρεῦσι καὶ πάσῃ τῇ περιχώρῳ αὐτῶν ἕως Πενταπόλεως 
καὶ ἐν πάσῃ τῇ Αἰγύπτῳ ἐκδοθὲν ὑπὸ Πέτρου τοῦ ἀποστόλου μετέδωκε τὸ τῆς εὐσεβείας 
μυστήριον ἐν τῇ μεγαλοπόλει Ἀλεξανδρείᾳ συρθεὶς ἐν σχοινίοις ἐτελεύτησε καὶ τεφρωθεὶς 
ὑπὸ τῶν εἰδωλομανῶν Ἑλλήνων ἐν τοῖς Βουκόλου τόποις κατετέθη καί ἐστιν ἕως σήμερον, 
ἐστὶ δὲ ἡ ἡμέρα τῆς κοινήσεως αὐτοῦ Φαρμουθὶ κύριε, ὅ ἐστιν Ἀπρίλλιος. Μάρκος ὁ 
εὐαγγελιστὴς καὶ πρῶτος Ἀλεξανδρείας ἐπίσκοπος Ἀλεξανδρεῦσι καὶ πάσῃ τῇ περιχώρᾳ 
αὐτῆς ἐκήρυξε τὸ εὐαγγέλιον τοῦ Κυρίου, ἀπὸ Αἰγύπτου καὶ μέχρι Πενταπόλεως· ἐπὶ 
δὲ τῆς βασιλείας Τραϊανοῦ ἐν Ἀλεξανδρείᾳ, Βουκόλων λαβὼν κατὰ τοῦ τραχήλου καὶ 
συρεὶς ἀπὸ τῶν καλουμένων Βουκόλου τόπων ἕως τῶν καλουμένων Ἀγγέλων, ἐκεῖ ἐκάη πυρὶ 
ἀπὸ τῶν εἰδωλομανῶν μηνὶ Φαρμουθὶ καὶ ἐκεῖ ἐτάφη ἐν τοῖς Βουκόλου. Μάρκος ὁ εὐαγγελιστὴς 
Ἀλεξανδρεῦσι καὶ πάσῃ τῇ περιχώρῳ αὐτῆς ἕως τῆς Πενταπόλεως κηρύξας τὸ εὐαγγέλιον 
τοῦ Κυρίου, θάπτεται ἐν Ἀλεξανδρείᾳ ἐν τοῖς Βουκόλων μετὰ Ἴκταρος τοῦ ἐν τῇ Λύκῳ 
πρωτομάρτυρος, ὃν Ἀλέξανδρος κατήνεγκε καὶ ἔθηκεν, ἔνθα πάντες οἱ ἐπίσκοποι κεῖνται.</p>

<p>ιη´. <font color="#cc0000">Λουκᾶς</font> δὲ ὁ εὐαγγελιστής, ἰατρὸς μὲν τὴν τέχνην, 
αὐτὸς δὲ συνέγραψε τὸ κατὰ Λουκᾶν εὐαγγέλιον, κατ᾿ ἐπιτροπὴν Παύλου τοῦ ἀποστόλου. 
Ἐκηρύχθη δὲ ἐν Ἑλλάδι καὶ ἐν Ῥώμῃ καὶ ἐν Ἰταλίᾳ, ἔγραψε δὲ καὶ τὰς πράξεις τῶν ἀποστόλων 
κατ᾿ ἐπιτροπὴν Παύλου τοῦ ἀποστόλου, συναπεδήμει 117ῄ γὰρ τοῖς ἀποστόλοις, μάλιστα 
τῷ ἁγίῳ Παύλῳ, ὃς καὶ μνημονεύων ὁ μακάριος Παῦλος ἐν ἐπιστολαῖς γράφει· ἀσπάζεται 
ὑμᾶς Λουκᾶς ὁ ἰατρὸς ἐν Κυρίῳ, ἐπίσκοπος Θηβῶν ἐκεῖ ἀπέθανεν καὶ ἐτάφη. Λουκᾶς ὁ 
εὐαγγελιστὴς Ἀντιοχεὺς μὲν τὸ γένος ἦν, ἰατρὸς δὲ τὴν τέχνην, συνεγράψατο δὲ τὸ 
μὲν εὐαγγέλιον κατ᾿ ἐπιτροπὴν Πέτρου τοῦ ἀποστόλου, τὰς δὲ πράξεις τῶν ἀποστόλων 
κατ᾿ ἐπιτροπὴν Παύλου τοῦ ἀποστόλου· συναπεδήμησε γὰρ τοῖς ἀποστόλοις καὶ μάλιστα 
τῷ Παύλῳ, οὗ καὶ μνημονεύσας ὁ Παῦλος ἔγραψεν ἐν ἐπιστολῇ· ἀσπάζεται ὑμᾶς Λουκᾶς 
ὁ ἰατρὸς ὁ ἀγαπητὸς ἐν κυρίῳ. Ἀπέθανε δὲ ἐν Ἐφέσῳ καὶ ἐτάφη ἐκεῖ, μετετέθη δὲ ὕστερον 
ἐν Κωνσταντινουπόλει μετὰ καὶ Ἀνδρέου καὶ Τιμοθέου τῶν ἀποστόλων· κατὰ τοὺς καιροὺς 
Κωνσταντίου τοῦ βασιλέως υἱοῦ Κωνσταντίνου τοῦ μεγάλου. Ἔστιν ὁ διηγούμενος τὰς 
πράξεις τῶν ἀποστόλων Λουκᾶς ὁ εὐαγγελιστής. Ἀντιοχεὺς γὰρ οὗτος ὑπάρχων τὸ γένος, 
ἰατρὸς δὲ τὴν ἐπιστήμην, συναπεδήμει τοῖς ἀποστόλοις καὶ μάλιστα τῷ Παύλῳ, καὶ εἰδὼς 
ἀκριβῶς γράφει· διηγεῖται δέ· ὡς ἀγγέλων ὑπολαβόντων ἀνελήφθη ὁ Κύριος καὶ τὴν τοῦ 
Ἁγίου Πνεύματος ἔκχυσιν γενομένην ἐν τῇ πεντηκοστῇ ἐπί τε τοῖς ἀποστόλοις καὶ πάντας 
τοὺς τότε παρόντας, τήν τε κατάστασιν τοῦ Ματθία ἀντὶ Ἰούδα τοῦ προδότου καὶ τὴν 
κατάστασιν τῶν ἑπτὰ διακόνων καὶ τὴν ἐκλογὴν τοῦ Παύλου καὶ ὅσα ἔπαθεν, καὶ ὅσα 
οἱ ἀπόστολοι διὰ προσευχῆς καὶ τῆς εἰς αὐτὸν τὸν Χριστὸν πίστεως ἐθαυματούργησαν.
</p>

<hr>
<h1><a name="70"></a>Περὶ τῶν ο´ ἀποστόλων.</h1>

<p>α´. <font color="#cc0000">Ἰάκωβος</font> ὁ ἀδελφὸς τοῦ Κυρίου τὸ κατὰ σάρκα, 
ὁ καὶ ἐπικληθεὶς δίκαιος καὶ πρῶτος ἐπίσκοπος Ἱεροσολύμων χειροτονηθείς, λίθοις 
βληθεὶς ὑπὸ τῶν Ἰουδαίων ἐν αὐτῇ τῇ Ἱερουσαλὴμ ἐκοιμήθη καὶ ἐκεῖ ἐτάφη ἐν τῷ ναῷ 
πλησίον τῶν ἱερέων.</p>

<p>β´. <font color="#cc0000">Τιμόθεος</font> ὁ ὑπὸ Παύλου ἐπίσκοπος γενόμενος Ἐφέσου 
ἐν τῷ Ἰλλυρικῷ καὶ ἐν ἁπάσῃ τῇ Ἑλλάδι ἀρξάμενος ἀπὸ Ἐφέσου, ἐκήρυξε τὸ εὐαγγέλιον 
τοῦ Κυρίου Ἰησοῦ Χριστοῦ· ἐκεῖ οὖν ἀπέθανε καὶ ἐκεῖ ἐτάφη ἐνδόξως.</p>

<p>γ´. <font color="#cc0000">Τίτος</font> ὁ ἐπίσκοπος Κρήτης αὐτῇ τῇ Κρήτῃ, ταῖς 
τε πέριξ νήσοις ἐκήρυξε τὸ εὐαγγέλιον τοῦ Χριστοῦ, κἀκεῖσε ἀποθανὼν ἐτάφη ἐνδόξως.</p>

<p>δ´. <font color="#cc0000">Βαρνάβας</font> ὁ μετὰ Παύλου τῷ λόγῳ διακονήσας πρῶτος 
ἐν Ῥώμῃ τὸν Χριστὸν ἐκήρυξε· μετέπειτα δὲ Μεδιολάνων ἐπίσκοπος ἐγένετο.</p>

<p>ε´. <font color="#cc0000">Ἀνανίας</font> ὁ βαπτίσας τὸν ἅγιον Παῦλον Δαμασκοῦ 
ἐπίσκοπος ἐγένετο.</p>

<p>ς´. <font color="#cc0000">Στέφανος</font> ὁ πρωτομάρτυς, ὁ εἷς τῶν ἑπτὰ διακόνων, 
λιθοβληθεὶς ἐτελειώθη ὑπὸ τῶν Ἰουδαίων ἐν Ἱερουσαλήμ, ὡς Λουκᾶς μαρτυρεῖ ἐν ταῖς 
πράξεσι τῶν ἀποστόλων.</p>

<p>ζ´. <font color="#cc0000">Φίλιππος</font> ὁ καὶ αὐτὸς εἷς τῶν ἑπτά, ὁ καὶ Σίμωνα 
καὶ τὸν εὐνοῦχον βαπτίσας ἐν Τράλλεσι τῆς Ἀσίας ἐπίσκοπος γέγονεν.</p>

<p>η´. <font color="#cc0000">Πρόχωρος</font> ὁ καὶ αὐτὸς εἷς τῶν ἑπτά, Νικομηδείας 
τῆς κατὰ Βιθυνίαν ἐπίσκοπος γέγονεν.</p>

<p>θ´. <font color="#cc0000">Νικάνωρ</font> ὁ καὶ αὐτὸς εἷς τῶν ἑπτά, κατ᾿ αὐτὴν 
τὴν ἡμέραν καὶ αὐτὸς τὸν βίον ἐξετέλεσε, καθ᾿ ἣν καὶ ὁ συνδιάκονος αὐτοῦ καὶ πρωτομάρτυς 
Στέφανος σὺν δισχιλίοις ἄλλοις τῶν ἠλπικότων εἰς Χριστόν.</p>

<p>ι´. <font color="#cc0000">Σίμων</font> ὁ καὶ αὐτὸς εἷς τῶν ἑπτά, ὁ καὶ ἐπίσκοπος 
Βόστρων Ἀράβων γενόμενος· ἐκαύθη ὑπὸ τῶν Ἑλλήνων.</p>

<p>ια´. <font color="#cc0000">Παρμενᾶς</font> ὁ καὶ αὐτὸς εἷς τῶν ἑπτά, οὗτος ἐπ᾿ 
ὄψεσι τῶν ἀποστόλων ἀπέθανεν ἐν τῇ διακονίᾳ αὐτοῦ.</p>

<p>ιβ´. <font color="#cc0000">Νικόλαος</font> ὁ καὶ αὐτὸς εἷς τῶν ἑπτά, οὗτος γέγονε 
μὲν Σαμαρείας ἐπίσκοπος· ἑτεροδοξήσας δὲ ἅμα τῷ Σίμωνι ἀπέστη.</p>

<p>ιγ´. <font color="#cc0000">Κλεόπας</font> ὁ καὶ Συμεὼν ὁ ἀνέψιος τοῦ Κυρίου, 
ὃς καὶ εἶδεν αὐτὸν καὶ ὡμίλησεν ἅμα καὶ τῷ Λουκᾷ συνοδεύσας μετὰ τὸ ἀναστῆναι τοῦτον 
ἐκ τῶν νεκρῶν, ὡς ἐν τῷ εὐαγγελίῳ γέγραπται· οὗτος ἐπίσκοπος Ἱεροσολύμων ἐγένετο 
δεύτερος.</p>

<p>ιδ´. <font color="#cc0000">Σίλας</font> ὁ μετὰ Παύλου τῷ λόγῳ διακονήσας ἐν Κορίνθῳ 
ἐπίσκοπος γέγονεν.</p>

<p>ιε´. <font color="#cc0000">Κρήσκης</font>, οὗ μέμνηται ὁ ἀπόστολος Παῦλος ἐν 
τῇ πρὸς Τιμόθεον δευτέρᾳ ἐπιστολῇ, ὁ καὶ ἐπίσκοπος Χαλκηδόνος τῶν ἐν Γαλλίαις γενόμενος 
ἐκεῖ ἐκήρυξε τὸ εὐαγγέλιον τοῦ Χριστοῦ· ἐπὶ δὲ Τραιανοῦ βασιλέως καὶ ἐμαρτύρησε 
καὶ ἐτάφη ἐκεῖ.</p>

<p>ις´. <font color="#cc0000">Ἐπαινετός</font>, οὗ ὁ ἀπόστολος μέμνηται ἐν τῇ πρὸς 
Ῥωμαίους ἐπιστολῇ, ἐπίσκοπος Καρθαγένης ἐγένετο.</p>

<p>ιζ´. <font color="#cc0000">Ἀνδρόνικος</font>, οὗ καὶ αὐτοῦ ὁ ἀπόστολος Παῦλος 
ἐν τῇ πρὸς Ῥωμαίους ἐπιστολῇ μέμνηται, ἐπίσκοπος Παννονίας ἐγένετο.ιη´.
<font color="#cc0000">Ἀμπλίας</font>, οὗ καὶ αὐτοῦ μέμνηται ὁ Παῦλος ἐν τῇ πρὸς 
Ῥωμαίους ἐπιστολῇ, ἐπίσκοπος Ὀδυσσοῦ ἐγένετο.</p>

<p>ιθ´. <font color="#cc0000">Οὐρβανός</font>, οὗ καὶ αὐτοῦ μέμνηται ὁ Παῦλος ἐν 
τῇ πρὸς Ῥωμαίους ἐπιστολῇ, ἐπίσκοπος Μακεδονίας ἐγένετο.</p>

<p>κ´. <font color="#cc0000">Στάχυς</font>, οὗ καὶ αὐτοῦ ἐν τῇ αὐτῇ ἐπιστολῇ μέμνηται 
ὁ Παῦλος, ἐπίσκοπος πρῶτος Βυζαντίου κατέστη ὑπὸ Ἀνδρέου τοῦ ἀποστόλου ἐν Ἀργυροπόλει 
τῆς Θρᾴκης.</p>

<p>κα´. <font color="#cc0000">Ἀπελλῆς</font>, οὗ καὶ αὐτοῦ ἐν τῇ αὐτῇ ἐπιστολῇ ὁ 
Παῦλος μέμνηται, ἐπίσκοπος Σμύρνης ἐγένετο πρὸ τοῦ ἁγίου Πολυκάρπου.</p>

<p>κβ´. <font color="#cc0000">Ἀριστόβουλος</font>, οὗ καὶ αὐτοῦ ἐν τῇ αὐτῇ ἐπιστολῇ 
ὁ Παῦλος μέμνηται, ἐπίσκοπος Βρεττανίας ἐγένετο.</p>

<p>κγ´. <font color="#cc0000">Νάρκισσος</font>, οὗ καὶ αὐτοῦ ἐν τῇ αὐτῇ ἐπιστολῇ 
ὁ αὐτὸς μέμνηται, ἐπίσκοπος Ἀθηνῶν ἐγένετο.</p>

<p>κδ´. <font color="#cc0000">Ἡρῳδίων</font>, οὗ καὶ αὐτοῦ ἐν τῇ αὐτῇ ἐπιστολῇ ὁ 
αὐτὸς μέμνηται, ἐπίσκοπος Νέων Πατρῶν ἐγένετο.</p>

<p>κε´. <font color="#cc0000">Ῥοῦφος</font>, οὗ καὶ αὐτοῦ ἐν τῇ αὐτῇ ἐπιστολῇ ὁ 
αὐτὸς μέμνηται, ἐπίσκοπος Θηβῶν ἐγένετο.</p>

<p>κς´. <font color="#cc0000">Ἀσύγκριτος</font>, οὗ καὶ αὐτοῦ ἐν τῇ αὐτῇ ἐπιστολῇ 
ὁ αὐτὸς μέμνηται, ἐπίσκοπος Ὑρκανίας γέγονεν.</p>

<p>κζ´. <font color="#cc0000">Φλέγων</font>, οὗ καὶ αὐτοῦ ἐν τῇ αὐτῇ ἐπιστολῇ ὁ 
αὐτὸς μέμνηται, ἐπίσκοπος Μαραθῶνος γέγονεν.</p>

<p>κη´. <font color="#cc0000">Ἑρμῆς</font>, οὗ καὶ αὑτοῦ ἐν τῇ αὐτῇ ἐπιστολῇ ὁ αὐτὸς 
μέμνηται ἀπόστολος, ἐπίσκοπος Δαλματίας ἐγένετο.</p>

<p>κθ´. <font color="#cc0000">Ἑρμᾶς</font>, οὗ καὶ αὐτοῦ ἐν τῇ αὐτῇ ἐπιστολῇ ὁ αὐτὸς 
μέμνηται ἀπόστολος, ἐπίσκοπος Φιλίππων πόλεως ἐγένετο.</p>

<p>λ´. <font color="#cc0000">Πατρόβας</font>, οὗ καὶ αὐτοῦ ὁ αὐτὸς ἀπόστολος Παῦλος 
μέμνηται, ἐπίσκοπος ἐν Νεποτιόλοις ἐγένετο.</p>

<p>λα´. <font color="#cc0000">Ἄγαβος</font>, ὁ ἐν ταῖς πράξεσι τῶν ἀποστόλων μνημονευόμενος, 
οὗτος καὶ προφητικοῦ ἠξιώθη χαρίσματος.</p>

<p>λβ´. <font color="#cc0000">Λῖνος</font>, οὗ καὶ αὐτοῦ ὁ ἀπόστολος Παῦλος μέμνηται, 
πρῶτος ἐπίσκοπος Ῥώμης μετὰ Πέτρον τὸν κορυφαῖον ἐγένετο.</p>

<p>λγ´. <font color="#cc0000">Γάϊος</font>, οὗ καὶ αὐτοῦ ὁ ἀπόστολος Παῦλος μέμνηται, 
ἐπίσκοπος Ἐφέσου μετὰ Τιμόθεον γέγονεν.</p>

<p>λδ´. <font color="#cc0000">Φιλόλογος</font>, οὗ καὶ αὐτοῦ ὁ Παῦλος μέμνηται, 
ἐπίσκοπος Σινώπης ὑπὸ Ἀνδρέου ἐγένετο.</p>

<p>λε´. <font color="#cc0000">Ὀλυμπᾶς</font>, οὗ καὶ αὐτοῦ ὁ Παῦλος μέμνηται, οὗτος 
ἐν Ῥώμῃ ἅμα Πέτρῳ τῷ κορυφαίῳ ἐμαρτύρησε τὴν κεφαλὴν ἀποτμηθείς.</p>

<p>λς´. <font color="#cc0000">Ῥωδίων</font>, οὗ καὶ αὐτοῦ ὁ Παῦλος μέμνηται, καὶ 
αὐτὸς ὁμοίως ἐν Ῥώμῃ μετὰ Πέτρου καὶ Ὀλυμπᾶ τῷ μαρτυρίῳ ἐτελειώθη τὴν κεφαλὴν καὶ 
αὐτὸς ἀποτμηθείς.</p>

<p>λζ´. <font color="#cc0000">Ἰάσων</font>, οὗ καὶ αὐτοῦ ὁ Παῦλος μέμνηται, ἐπίσκοπος 
Ταρσοῦ ἐγένετο.</p>

<p>λη´. <font color="#cc0000">Σωσίπατρος</font>, οὗ καὶ αὐτοῦ ὁμοίως ὁ Παῦλος μέμνηται, 
ἐπίσκοπος Ἰκονίου ἐγένετο.</p>

<p>λθ´. <font color="#cc0000">Λούκιος</font>, οὗ καὶ αὐτοῦ ὁ Παῦλος μέμνηται, ἐπίσκοπος 
ἐν Λαοδικείᾳ τῆς Συρίας ἐγένετο.</p>

<p>μ´. <font color="#cc0000">Τέρτιος</font> ὁ κατ᾿ αὐτὴν τὴν πρὸς Ῥωμαίους ἐπιστολὴν 
τοῦ Παύλου γράψας ἐπίσκοπος δεύτερος Ἰκονίου ἐγένετο.</p>

<p>μα´. <font color="#cc0000">Ἔραστος</font>, οὗ καὶ αὐτοῦ μέμνηται Παῦλος ἐν τῇ 
αὐτῇ ἐπιστολῇ, οἰκονόμος τῆς ἐν Ἱεροσολύμοις ἐκκλησίας ἐγένετο, ἔπειτα ἐπίσκοπος 
Πανεάδος ἐγένετο.</p>

<p>μβ´. <font color="#cc0000">Φύγελος</font>, οὗ καὶ αὐτοῦ ὁ Παῦλος μέμνηται ὡς 
ἑτεροδοξήσαντος καὶ τὰ Σίμωνος φρονήσαντος, ἐπίσκοπος Ἐφέσου γέγονεν.</p>

<p>μγ´. <font color="#cc0000">Ἑρμογένης</font>, οὗ καὶ αὐτοῦ ὁ Παῦλος ὁμοίως ὡς 
ἑτεροδοξήσαντος μέμνηται, ἐπίσκοπος ἐν Μεγάροις ἐγένετο.</p>

<p>μδ´. <font color="#cc0000">Δημᾶς</font>, οὗ καὶ αὐτοῦ ὁμοίως ὁ ἀπόστολος Παῦλος 
μέμνηται ὡς ἀποστήσαντος· δηλοῖ γὰρ περὶ τῶν τριῶν ἐν τῇ πρὸς Τιμόθεον δευτέρᾳ αὐτοῦ 
ἐπιστολῇ, ὅτι ἑτεροδοξήσαντες Φύγελος καὶ Ἑρμογένης ἀντέστησαν τῇ διδασκαλίᾳ αὐτοῦ. 
Ὁ δὲ Δημᾶς ἀγαπήσας τὸν νῦν αἰῶνα κατέλιπε τὸν εὐαγγελικὸν λόγον, καὶ ἐν Θεσσαλονίκῃ 
ἱερεὺς τῶν εἰδώλων ἐγένετο. Περὶ τούτων καὶ Ἰωάννης ὁ ἀπόστολος ἔγραψεν· ἐξ ἡμῶν 
ἐξῆλθον, ἀλλ᾿ οὐκ ἦσαν ἐξ ἡμῶν.</p>

<p>με´. <font color="#cc0000">Κούαρτος</font>, οὗ καὶ αὐτοῦ ἐν τῇ πρὸς Ῥωμαίους 
ἐπιστολῇ ὁ Παῦλος μέμνηται, ἐπίσκοπος Βηρυτοῦ ἐγένετο.</p>

<p>μς´. <font color="#cc0000">Ἀπολλώς</font>, οὗ καὶ αὐτοῦ ἐν τῇ πρὸς Κορινθίους 
ἐπιστολῇ ὁ Παῦλος μέμνηται, ἐπίσκοπος Καισαρείας ἐγένετο.</p>

<p>μζ´. <font color="#cc0000">Κηφᾶς</font>, ὃν ὁ ἀπόστολος Παῦλος ἐν Ἀντιοχείᾳ ἤλεγξε 
διαλεχθεὶς ὁμωνυμοῦντα τῷ Πέτρῳ, ἐπίσκοπος Κονίας ἐγένετο.</p>

<p>μη´. <font color="#cc0000">Σωσθένης</font>, οὗ καὶ αὐτοῦ ὁ Παῦλος μέμνηται, ἐπίσκοπος 
Κολοφονιάδος ἐγένετο.</p>

<p>μθ´. <font color="#cc0000">Ἐπαφρόδιτος</font>, οὗ καὶ αὐτοῦ ὁ Παῦλος μέμνηται, 
ἐπίσκοπος Ἀδριακῆς ἐγένετο.</p>

<p>ν´. <font color="#cc0000">Καῖσαρ</font>, οὗ καὶ αὐτοῦ ὁ Παῦλος μέμνηται, ἐπίσκοπος 
Δυῤῥαχίου ἐγένετο.</p>

<p>να´. <font color="#cc0000">Μάρκος</font> ὁ ἀνεψιὸς Βαρνάβα, οὗ καὶ ὁ Παῦλος μέμνηται, 
ἐπίσκοπος Ἀπολλωνιάδος ἐγένετο.</p>

<p>νβ´. <font color="#cc0000">Ἰωσὴφ</font> ὁ λεγόμενος καὶ Ἰοῦστος καὶ Βαρσαββᾶς, 
οὗ μέμνηται Λουκᾶς ἐν ταῖς πράξεσι τῶν ἀποστόλων ὡς συγκληρωθέντος τῷ Ματθίᾳ, ἐπίσκοπος 
Ἐλευθεροπόλεως γέγονε.</p>

<p>νγ´. <font color="#cc0000">Ἀρτεμᾶς</font>, οὗ καὶ αὐτοῦ ὁ Παῦλος μέμνηται, ἐπίσκοπος 
ἐν Λύστρᾳ ἐγένετο.</p>

<p>νδ´. <font color="#cc0000">Κλήμης</font>, οὗ καὶ αὐτοῦ ὁ Παῦλος μέμνηται, λέγων· 
μετὰ Κλήμεντος καὶ τῶν λοιπῶν συνεγρῶν μου, ὃς καὶ πρῶτος ἐξ ἐθνῶν καὶ Ἑλλήνων ἐπίστευσεν 
εἰς Χριστόν, ἐπίσκοπος Σαρδικῆς ἐγένετο.</p>

<p>νε´. <font color="#cc0000">Ὀνησίφορος</font>, οὗ καὶ αὐτοῦ ὁ Παῦλος μέμνηται, 
ἐπίσκοπος Κορωνείας ἐγένετο.</p>

<p>ν´. <font color="#cc0000">Τυχικός</font>, οὗ καὶ αὐτοῦ μέμνηται ὁ Παῦλος, πρῶτος 
ἐπίσκοπος Χαλκηδόνος τῆς ἐν Βιθυνίᾳ ἐγένετο.</p>

<p>νζ´. <font color="#cc0000">Κάρπος</font>, οὗ καὶ αὐτοῦ ὁ Παῦλος μέμνηται, ἐπίσκοπος 
Βεῤῥοίας τῆς Θρᾴκης ἐγένετο.</p>

<p>νη´. <font color="#cc0000">Εὔοδος</font>, οὗ καὶ αὐτοῦ ὁ Παῦλος μέμνηται, πρῶτος 
ἐπίσκοπος Ἀντιοχείας μετὰ Πέτρον τὸν κορυφαῖον ἐγένετο.</p>

<p>νθ´. <font color="#cc0000">Φιλήμων</font>, πρὸς ὃν ἐπιστολὴν ἰδίαν ὁ Παῦλος ἔγραψεν, 
ἐπίσκοπος Γάζης ἐγένετο.</p>

<p>ξ´. <font color="#cc0000">Ζηνᾶς</font> ὁ νομικός, οὗ καὶ αὐτοῦ ὁ Παῦλος μέμνηται, 
ἐπίσκοπος Διοσπόλεως γέγονεν.</p>

<p>ξα´. <font color="#cc0000">Ἀκύλας</font>, οὗ καὶ αὐτοῦ ὁ Παῦλος μέμνηται, ἐπίσκοπος 
Ἡρακλείας ἐγένετο.</p>

<p>ξβ´. <font color="#cc0000">Πρίσκας</font>, οὗ καὶ αὐτοῦ ὁ Παῦλος μέμνηται, ἐπίσκοπος 
Κολοφῶνος ἐγένετο.</p>

<p>ξγ´. <font color="#cc0000">Ἰουνίας</font>, οὗ καὶ αὐτοῦ ὁ Παῦλος μέμνηται, ἐπίσκοπος 
Ἀπαμείας τῆς Συρίας ἐγένετο.</p>

<p>ξδ´. <font color="#cc0000">Μάρκος</font> ὁ καὶ Ἰωάννης καλούμενος, οὗ μέμνηται 
ὁ Λουκᾶς ἐν ταῖς πράξεσι τῶν ἀποστόλων, ἐπίσκοπος Βίβλου ἐγένετο.</p>

<p>ξε´. <font color="#cc0000">Ἀρίσταρχος</font>, οὗ καὶ αὐτοῦ ὁ Παῦλος μέμνηται.</p>

<p>ξς´. <font color="#cc0000">Πούδης</font>, οὗ καὶ αὐτοῦ ὁ Παῦλος μέμνηται.</p>

<p>ξζ´. <font color="#cc0000">Τρόφιμος</font>, οὗ καὶ αὐτοῦ ὁ ἀπόστολος Παῦλος μέμνηται. 
Οὗτοι οἱ τρεῖς ἐν πᾶσι τοῖς διωγμοῖς τοῦ ἀποστόλου Παύλου συγκακοπαθήσαντες αὐτῷ, 
τελευταῖοι καὶ διὰ μαρτυρίου σὺν ἐκείνῳ ἐτελειώθησαν ὑπὸ Νέρωνος τὰς κεφαλὰς σὺν 
ἐκείνῳ ἀποτμηθέντες.</p>

<p>Τούτοις συναριθμουμένων καὶ Μάρκου καὶ Λουκᾶ τοῦ εὐαγγελιστοῦ ὁμοῦ ο´.</p>

</body>

</html>
