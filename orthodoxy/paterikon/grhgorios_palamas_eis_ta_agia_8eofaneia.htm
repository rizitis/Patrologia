<html>

<head>
<meta http-equiv="Content-Language" content="el">
<meta http-equiv="Content-Type" content="text/html; charset=utf-8">
<title>Γρηγόριος Παλαμάς - Λόγος εις την αγίαν ημέραν των Φώτων</title>
<link rel="stylesheet" type="text/css" href="../../styles.css">
</head>

<body lang="el">

<h1>Λόγος εἰς τὴν ἁγίαν ἡμέραν τῶν Φώτων <br>
Ἁγίου Γρηγορίου Παλαμᾶ</h1>

<p align="center"><i>(νεοελληνικὴ ἀπόδοση)</i></p>

<h2>ΠΡΟΛΟΓΟΣ</h2>

<p>Χθὲς συνεκκλησιάζοντας καὶ συνεορτάζοντας μὲ σᾶς ποὺ προεωρτάζατε τὴν ἡμέρα τῶν 
Φώτων σᾶς ἀνέπτυξα τὰ ἀπαραίτητα λέγοντας πρὸς τὴν ἀγάπη σας τὰ σχετικὰ μὲ τὸ βάπτισμα 
κατὰ Χριστόν, τὸ ὁποῖο ἀξιωθήκαμε ἐμεῖς· ὅτι δηλαδὴ εἶναι ἐπίγνωσις τοῦ Θεοῦ καὶ 
ὑπόσχεσις πρὸς τὸν Θεό· πίστις μὲν καὶ ἐπίγνωσις τῆς ἐν Θεῷ ἀλήθειας, συμφωνία δὲ 
καὶ ὑπόσχεσις ἔργων καὶ λόγων καὶ τρόπων ἀρεστῶν στὸν Θεὸ ποὺ τελοῦνται διὰ τῶν 
ἱερῶν συμβόλων. Ἀλλὰ διδάσκοντας προσθέσαμε καὶ τοῦτο, ὅτι ἂν δὲν μετατρέψωμε σὲ 
ἔργο τὶς ὑποσχέσεις ἐκεῖνες, τὰ ἱερὰ ἐκεῖνα σύμβολα καὶ οἱ δι᾿ αὐτῶν καὶ μαζὶ μὲ 
αὐτὰ διὰ λόγου ὑποσχέσεις πρὸς τὸν Θεό, ὄχι μόνο δὲν ὠφελοῦν τὸν ἄνθρωπο, ἀλλὰ καὶ 
δικαίως τὸν ὑποβάλλουν σὲ καταδίκη.</p>

<p>Ἔπειτα ἐξηγήσαμε τὴν πρὸς τοὺς ὄχλους διδασκαλία Ἰωάννου τοῦ Προφήτου καὶ Προδρόμου 
καὶ Βαπτιστοῦ, ἡ ὁποία διαλαμβάνει καὶ αὐτὴ περὶ τοῦ ἰδίου βαπτίσματος· διότι τὸ 
μὲν βάπτισμα εἶναι ἐπίγνωσις τοῦ Θεοῦ, ὅπως εἴπαμε, ὁ δὲ πρόδρομος καὶ βαπτιστὴς 
τοῦ Κυρίου καὶ Θεοῦ καὶ Σωτῆρος μας Ἰησοῦ Χριστοῦ μᾶς ὁδηγεῖ διὰ τῆς διδασκαλίας 
του στὴν ἐπίγνωσι αὐτοῦ, ἀποδεικνύοντας τὸν προαιώνιο καὶ δεσπότη τοῦ παντός, κριτὴ 
ζωντανῶν καὶ νεκρῶν, ποὺ κατὰ τὴν ἐξουσία του τοὺς μὲν ἀξίους εἰσάγει στὶς ἀΐδιες 
μονές, τοὺς δὲ κατακρίτους ρίπτει στὴ γέεννα τοῦ πυρός· ἐνῶ μαρτυρεῖ ὅτι αὐτὸς εἶναι 
κύριος καὶ τῶν ἀγγέλων, τὸν ἑαυτό του τὸν συντάσσει στοὺς ἐσχάτους δούλους.</p>

<p>Ἐπειδὴ δὲ τὸ βάπτισμα ὄχι μόνο ἐπίγνωσις τοῦ Θεοῦ εἶναι, ἀλλὰ καὶ ὑπόσχεσις ἐπιστροφῆς 
καὶ θεαρέστων ἔργων, γι᾿ αὐτὸ ὁ πρόδρομος τοῦ Χριστοῦ καὶ βαπτιστής, ὄχι μόνο ὁδηγοῦσε 
στὴν ἐπίγνωσι τοῦ Χριστοῦ, ἀλλὰ καὶ ἐκήρυττε μετάνοια κι ἐπιζητοῦσε καρποὺς ἀξίους 
τῆς μετανοίας, τὴν δικαιοσύνη, τὴν ἐλεημοσύνη, τὴν μετριοφροσύνη, τὴν ἀγάπη, τὴν 
ἀλήθεια. Δεικνύοντας δὲ καὶ τοῦτο, ὅτι χωρὶς ἔργα δὲν ὠφελεῖ καθόλου ἡ πρὸς τὸν 
Θεὸ ὑπόσχεσις, ἀλλὰ καὶ καταδικάζει τὸν ἄνθρωπο, ἐπέσειε ἀξίνα κι᾿ ἐπεδείκνυε πυρκαϊὰ 
ἄσβεστη κι᾿ ἔλεγε ὅτι «κάθε δένδρο ποὺ δὲν κάμει καλὸ καρπὸ ἀποκόπτεται καὶ ρίπτεται 
στὴ φωτιά».</p>

<p>Ἐκτὸς ἀπὸ αὐτὰ ἐξηγήσαμε πρὸς τὴν ἀγάπη σας καὶ τοὺς πρὸς τὸν ἴδιο τὸν Κύριο 
ποὺ ἦλθε νὰ βαπτισθῇ λόγους τοῦ Βαπτιστοῦ, ποὺ ἐδίσταζε καὶ ὑποχωροῦσε καὶ παραιτεῖτο 
ἀπὸ τὸ ἔργο, κι᾿ ἐζητοῦσε μᾶλλον αὐτὸς νὰ λάβῃ ἀπὸ ἐκεῖνον τὸ βάπτισμα. Ἀλλ᾿ ἐπίσης 
ἐξηγήσαμε καὶ τοῦ Κυρίου τοὺς λόγους πρὸς ἐκεῖνον, ὡς δεσπότη ποὺ προστάσσει δοῦλον, 
συγχρόνως δὲ καὶ φανερώνει τὸ μυστήριο ὡς σὲ φίλο καὶ συγγενῆ κατὰ σάρκα καὶ προβάλλει 
τὶς εὔλογες δικαιολογίες. Καὶ φθάσαμε τότε ὁμιλώντας πρὸς σᾶς ἕως τὸ σημεῖο ὅπου 
ὁ Ἰωάννης πεισθείς, ἄφησε τὸν Κύριο νὰ βαπτισθῇ. Ἀπέμεινε δὲ ἀπὸ τὸ εὐαγγέλιο αὐτὸ 
ποὺ ἀναγνώσθηκε τώρα, ὅτι, «ἀφοῦ βαπτίσθηκε ὁ Ἰησοῦς, ἀνέβηκε ἀμέσως ἀπὸ τὸ ὕδωρ· 
καὶ ἰδοὺ τοῦ ἀνοίχθηκαν οἱ οὐρανοί, καὶ εἶδε ὁ Ἰωάννης τὸ Πνεῦμα τοῦ Θεοῦ νὰ κατεβαίνῃ 
ὡσεὶ περιστερὰ καὶ νὰ ἔρχεται ἐπάνω του. Καὶ ἀμέσως ἦλθε φωνὴ ἀπὸ τὸν οὐρανὸ ποὺ 
ἔλεγε, τοῦτος εἶναι ὁ ἀγαπητὸς Υἱός μου, ποὺ τὸν ἐξέλεξα».</p>

<h2>Α)</h2>

<p>Μέγα καὶ ὑψηλό, ἀδελφοί, εἶναι τὸ μυστήριο τοῦ βαπτίσματος τοῦ Χριστοῦ ποὺ συμπεριλαμβάνεται 
στὰ λίγα τοῦτα λόγια, δυσθεώρητο καὶ δυσερμήνευτο καὶ ὄχι λιγώτερο δυσκατάληπτο· 
ἀλλ᾿ ἐπειδὴ εἶναι ἐξαιρετικὰ σωτήριο, γι᾿ αὐτό, ἀφοῦ πεισθοῦμε καὶ ἐλπίσωμε σ᾿ αὐτὸν ποὺ προέτρεψε νὰ ἐρευνοῦμε τὶς Γραφές, ἂς ἀνιχνεύσωμε ὅσο εἶναι ἐφικτὸ τὴν δύναμι 
τοῦ μυστηρίου. Ὅπως λοιπὸν κατὰ τὴν ἀρχὴ μετὰ τὸν λόγο τοῦ Θεοῦ, «ἂς κατασκευάσωμε 
ἄνθρωπο κατ᾿ εἰκόνα καὶ ὁμοίωσί μας», ἀφοῦ ἐπλάσθηκε ἡ φύσις μας στὸν Ἀδάμ, τὸ ζωαρχικὸ 
Πνεῦμα, ἀφοῦ φανερώθηκε κι᾿ ἐδόθηκε μὲ τὸ ἐμφύσημα πρὸς αὐτόν, συνεφανέρωσε καὶ 
τὸ τριαδικὸ τῶν ὑποστάσεων τῆς δημιουργοῦ θεότητος ἐπάνω στὰ ἀλλὰ κτίσματα, τὰ ὁποῖα 
παράγονταν μὲ μόνο τὸ ρῆμα τοῦ Λόγου καὶ τοῦ λέγοντος Πατρός· ἔτσι τώρα, ποὺ ἀναπλασσόταν 
στὸν Χριστὸ ἡ φύσις μας, τὸ Πνεῦμα τὸ ἅγιο, φανερωθὲν διὰ τῆς πρὸς αὐτὸν καθόδου 
ἀπὸ τὰ ὑπερουράνια, καθὼς βαπτιζόταν στὸν Ἰορδάνη, φανέρωσε τὸ μυστήριο τῆς ὕψιστης 
καὶ παντουργοῦ Τριάδος, τὸ σωστικὸ γιὰ τὰ λογικὰ κτίσματα.</p>

<p>Γιὰ ποιὸ λόγο φανερώνεται τὸ μυστήριο τῆς Ἁγίας Τριάδος, ὅταν πλάσσεται καὶ ἀναπλάσσεται 
ὁ ἄνθρωπος; Ὄχι μόνο διότι εἶναι μόνος ἐπίγειος μύστης καὶ προσκυνητής της, ἀλλὰ 
καὶ διότι εἶναι ὁ μόνος κατὰ τὴν εἰκόνα της. Πραγματικὰ τὰ μὲν αἰσθητικὰ καὶ ἄλογα 
ζῶα ἔχουν μόνο πνεῦμα ζωϊκό, ἀλλὰ κι᾿ αὐτὸ μὴ δυνάμενο νὰ ὑφίσταται καθ᾿ ἑαυτό, 
στεροῦνται ὅμως τελείως νοῦ καὶ λόγου· τὰ δὲ ἐντελῶς ὑπὲρ τὴν αἴσθησι, ἄγγελοι καὶ 
ἀρχάγγελοι, ὡς νοεροὶ καὶ λογικοί, ἔχουν νοῦ καὶ λόγο, ἀλλὰ ὄχι καὶ πνεῦμα ζωοποιό, 
ἐπειδὴ δὲν ἔχουν οὔτε σῶμα ποὺ νὰ ζωοποιῆται ἀπὸ αὐτό. Ὁ δὲ ἄνθρωπος εἶναι ὁ μόνος 
ποὺ κατ᾿ εἰκόνα τῆς τρισυπόστατης φύσεως ἔχει νοῦ καὶ λόγο καὶ πνεῦμα ζωοποιὸ τοῦ 
σώματος, ἐπειδὴ ἔχει καὶ τὸ ζωοποιούμενο σῶμα.</p>

<p>Ὅπως λοιπόν, ἀφοῦ φανερώθηκε ἡ ὕψιστη καὶ παντουργὸς Τριὰς τὴ στιγμὴ ποὺ ἀναπλασσόταν 
ἡ φύσις μας στὸν Ἰορδάνη, ὡς εἶδος ἀρχετύπου τῆς κατὰ τὴν ψυχὴ μας εἰκόνος, οἱ μὲν 
βαπτίζοντες κατὰ Χριστὸν μετὰ τὸν Χριστὸ βαπτίζουν μὲ τρεῖς καταδύσεις, ἐνῷ ὁ Ἰωάννης 
βάπτιζε μὲ μία κατάδυσι. Κι᾿ αὐτὸ ἐπισημαίνοντας ὁ εὐαγγελιστὴς Ματθαῖος λέγει «ἀφοῦ 
βαπτίσθηκε ὁ Ἰησοῦς, ἀνέβηκε ἀμέσως ἀπὸ τὸ ὕδωρ.</p>

<p>«Καὶ ἰδού», λέγει, δηλαδὴ χωρὶς νὰ βγῇ ἀπὸ τὸ ὕδωρ, ἀλλὰ μὲ τὸ νὰ ἀναδυθῇ μόνο, 
«τοῦ ἀνοίχθηκαν οἱ οὐρανοί». Συγκεντρώσατε λοιπὸν τὴ διάνοιά σας, παρακαλῶ ἀδελφοί, 
καὶ προσέχετε μὲ ἀκρίβεια τοῦ νοῦ, ὥστε νὰ κατανοήσετε τήν δύναμι τοῦ μυστηρίου 
τοῦ κατὰ Χριστὸν βαπτίσματος. Διότι ἡ κατάδυσις τοῦ Χριστοῦ στὸ ὕδωρ καὶ ἡ κάτω 
ἀπὸ αὐτὸ τοποθέτησίς του, ὅταν βαπτιζόταν, προϋπεδείκνυε τὴν κατάβασί του στὸν ἅδη.</p>

<h2>Β)</h2>

<p>Εὐλόγως καὶ συνεπῶς λοιπόν, ὅταν ἀνέβηκε ἀπὸ τὸ ὕδωρ, ἀμέσως τοῦ ἀνοίχθηκαν οἱ 
οὐρανοί· ἐπειδὴ καὶ κατὰ τὴν κάθοδο στὸν ἅδη, ὅπου ἔγινε γιὰ χάρι μας ὑπόγειος, 
καθὼς ἐπανερχόταν ἀπὸ ἐκεῖ, ἄνοιξε ἀπὸ ἐκεῖ τὰ πάντα γιὰ τὸν ἑαυτό του, ὄχι μόνο 
τὰ ἔγγεια καὶ τὰ περίγεια, ἀλλὰ καὶ τὸν ἴδιο τὸν ἀνώτατο οὐρανό, στὸν ὁποῖο ἔπειτα, 
ὅταν ἀναλήφθηκε σωματικῶς, «εἰσῆλθε πρόδρομος ὑπὲρ ἡμῶν». Ὅπως δηλαδὴ διὰ τοῦ μυστικοῦ 
ἄρτου καὶ τοῦ ποτηρίου προϋπέδειξε τὸ σωτήριο πάθος του καὶ ἔπειτα παρέδωκε τὸ μυστήριο 
τοῦτο στοὺς πιστοὺς νὰ τὸ τελοῦν γιὰ τὴ σωτηρία, ἔτσι προϋπέδειξε καὶ τὴν κάθοδό 
του στὸν ᾅδη καὶ τὴν ἀνάβασί του ἀπὸ ἐκεῖ μυστικῶς διὰ τοῦ βαπτίσματός του τούτου, 
καὶ ἔπειτα τὸ παρέδωσε στοὺς πιστοὺς νὰ τὸ τελοῦν γιὰ τὴ σωτηρία. Στὸν ἑαυτὸ του 
μὲν παρεῖχε ἔτσι τὰ ἐπώδυνα καὶ δύσκολα, σ᾿ ἐμᾶς δὲ ἐχάριζε τὴν κοινωνία τῶν παθημάτων 
του εὐθὺς ἀπὸ τὴν ἀρχὴ διὰ τῶν ἀνωδύνων τούτων μέσων καὶ μᾶς καθιστοῦσε κατὰ τὸν 
ἀπόστολο συμφύτους μὲ τὸ ὁμοίωμα τοῦ θανάτου του, ὥστε στὸν καιρὸ νὰ μᾶς καταξιώσῃ 
καὶ τῆς ὑπεσχημένης ἀναστάσεως.</p>

<p>Ἔχοντας δηλαδὴ σὰν ἐμᾶς ψυχὴ καὶ σῶμα, ποὺ ἀνέλαβε ἀπὸ ἐμᾶς γιὰ χάρι μας, διὰ 
μὲν τοῦ σώματος ὑπέστη τὸ θάνατο καὶ τὴν ταφὴ ὑπὲρ ἡμῶν, κι᾿ ἀνέδειξε τὴν ἔγερσι 
ἀπὸ τὸν τάφο σὰν δύναμι ἀθανασίας καὶ τοῦ ἰδίου τοῦ σώματος, καὶ μᾶς παρέδωσε νὰ 
τελοῦμε τὴν ἀναίμακτη θυσία εἰς ἀνάμνησι τούτων καὶ δι᾿ αὐτῆς νὰ καρπωνώμαστε τὴ 
σωτηρία· διὰ δὲ τῆς ψυχῆς κατῆλθε στὸν ᾅδη καὶ ἐπανῆλθε ἀπὸ αὐτόν, μεταδίδοντας 
σὲ ὅλους φῶς ἀΐδιο καὶ ζωὴ καὶ γιὰ δεῖγμα τούτου μᾶς παρέδωσε νὰ τελοῦμε τὸ θεῖο 
βάπτισμα καὶ διὰ μέσου αὐτοῦ νὰ καρπωνώμαστε τὴ σωτηρία· καὶ μάλιστα νὰ τὴν καρπωνώμαστε 
μὲ τὸ καθένα ἀπὸ τὰ δύο μυστήρια καὶ μὲ τὰ δύο στοιχεῖα, τὴν ψυχὴ καὶ τὸ σῶμα, μυούμενα 
καὶ δεχόμενα σπέρματα ἀκήρατης ζωῆς. Πραγματικὰ ἀπὸ τὰ δύο αὐτὰ ἐξαρτᾶται ὅλη ἡ 
σωτηρία μας, ἀφοῦ ὅλη ἡ θεανδρικὴ οἰκονομία στὰ δύο αὐτὰ συγκεφαλαιώνεται.</p>

<p>«Τοῦ ἀνοίχθηκαν οἱ οὐρανοί». Δὲν εἶπε ὁ οὐρανός, ἀλλὰ «τοῦ ἀνοίχθηκαν οἱ οὐρανοί», 
δηλαδὴ ὅλοι, ὅλα τὰ ἐπάνω, γιὰ νὰ μὴ νομίσῃς, βλέποντας τὰ ἄνω κι᾿ ἐπάνω ἀπὸ ἐμᾶς 
ἐπικείμενα, ὅτι ὑπάρχει κάτι ποὺ εἶναι ὑπερκείμενο καὶ ἀνώτερο. Πρέπει λοιπὸν νὰ 
ἐννοήσῃς καὶ ἐπιγνώσῃς ὅτι ὑπάρχει μία μόνο φύσις καὶ δεσποτεία ποὺ ἀπὸ τὴν ὑπὲρ 
τὸν οὐρανὸ γύρω ἀπειρία φθάνει μέχρι καὶ τῶν μέσων τοῦ σύμπαντος καὶ τῶν ἰδικῶν 
μας ὁρίων, δηλαδὴ γεμίζει τὰ πάντα καὶ δὲν ἀφήνει τίποτε ἔξω ἀπὸ ἑαυτὴν καὶ συγκρατεῖ 
καὶ περιέχει τὰ πάντα σωτηρίως καὶ ὑπερεκτείνεται πέρα ἀπὸ τὰ πάντα, ἀναγνωρίζεται 
ὅμως ἀπορρήτως σὲ τρεῖς συναφεῖς χαρακτῆρες.</p>

<p>«Τοῦ ἀνοίχθηκαν λοιπὸν οἱ οὐρανοί», γιὰ νὰ δειχθῇ φανερώτατα ὅτι αὐτὸς εἶναι 
ποὺ καὶ πρὸ τῶν οὐρανῶν ὑπάρχει, μᾶλλον δὲ ποὺ εἶναι καὶ πρὶν ἀπὸ ὅλα τὰ ὄντα καὶ 
εἶναι πρὸς τὸν Θεὸ καὶ εἶναι Θεὸς καὶ εἶναι Θεοῦ Λόγος καὶ Υἱός· καὶ οὔτε τὸν Πατέρα 
ἔχει προγενέστερό του καὶ ἔχει μαζὶ μὲ τὸν Πατέρα ὄνομα τὸ ἐπάνω ἀπὸ κάθε ὄνομα 
καὶ ἀπὸ κάθε λόγο. Διότι, ὅταν ὅλα τὰ φαινόμενα μεταξὺ αὐτοῦ καὶ τοῦ Πατρὸς στὸν 
οὐρανό, ἐγκόσμια καὶ ὑπερκόσμια, ἐσχίσθηκαν καὶ ἦσαν πεταμένα τὰ πρῶτα δίπλα στὰ 
ἄλλα, μόνο αὐτὸς παρουσιαζόταν συνημμένος μαζὶ μὲ τὸν Πατέρα καὶ τὸ Πνεῦμα, ἀφοῦ 
καὶ πρὶν ἀπὸ τὴν σύστασι τῶν ὄντων ὑπῆρχε μαζὶ μὲ αὐτούς.</p>

<p>«Τοῦ ἀνοίχθηκαν οἱ οὐρανοί», ὅπως δὲ λέγει ὁ Μάρκος, ἐσχίσθηκαν. Διότι λέγει, 
«ἀνεβαίνοντας ἀπὸ τὸ ὕδωρ, εἶδε τοὺς οὐρανοὺς νὰ σχίζωνται». Πῶς λοιπὸν ὁ μὲν ἕνας 
εἶπε, ἀνοίχθηκαν, ὁ δὲ ἄλλος, ἐσχίσθηκαν; Γιὰ νὰ μὴ διαφύγῃ τὴν προσοχὴ τῶν συνετῶν 
ἀκροατῶν ὅτι ἡ ἔννοια τοῦ μυστηρίου εἶναι διπλή. Πραγματικὰ μὲ τὴν ἔκφρασι ὅτι ἀνοίχθηκαν 
μᾶς ἔδειξε ὅτι οἱ οὐρανοὶ ἦσαν κλειστοὶ προηγουμένως λόγω τῆς ἁμαρτίας καὶ τῆς παρακοῆς 
μας πρὸς τὸ Θεό. Διότι ἔχει γραφῆ ὅτι ὁ οὐρανὸς ἀποκλείσθηκε γιὰ τὸν Ἀδάμ, ὅταν 
παρήκουσε στὸ Θεὸ καὶ ἄκουσε ἀπὸ αὐτὸν ὅτι «γῆ εἶσαι καὶ στὴ γῆ θὰ μεταβῇς». Εὐλόγως 
λοιπὸν ἀνοίχθηκαν οἱ οὐρανοὶ στὸν Χριστό, ποὺ παρουσιάσθηκε σὲ ὅλα ὑπήκοος καὶ, 
ὅπως ὁ ἴδιος εἶπε στὸν Ἴωαννη, ἐξεπλήρωσε ὅλη τὴν δικαιοσύνη καὶ προσφάτως διὰ τοῦ 
βαπτίσματος. Ἐπειδή δέ, ὅπως λέγει ὁ ἴδιος ὁ πρόδρομος τοῦ Κυρίου, «δὲν δίδει μὲ 
μέτρο τὸ Πνεῦμα ὁ Θεός, ἀλλὰ ὁ Πατὴρ ἀγαπᾶ τὸν Υἱὸ καὶ δίδει τὰ πάντα στὸ χέρι του, 
φαίνεται ὅτι ὁ Χριστὸς κατὰ σάρκα ἔλαβε ὅλη τὴν ἀμέτρητη καὶ ἄπειρη δύναμι καὶ ἐνέργεια 
τοῦ Πνεύματος. Οἱ οὐρανοὶ ἔδειξαν ἐμπράκτως ὅτι ὅλη αὐτὴ ἡ δύναμις καὶ ἐνέργεια 
τοῦ θείου Πνεύματος εἶναι ἀχώρητος σὲ ὅλα τὰ κτιστά.</p>

<p>Γι᾿ αὐτὸ καὶ ὅταν τούτη ἡ δύναμις φαινόταν καὶ ἦταν σὰν νὰ διάβαινε πρὸς τὴν 
θεοϋπόστατη ἐκείνη σάρκα, αὐτοὶ μὴ χωρώντας ἐσχίσθηκαν. Καλῶς λοιπὸν διεκήρυξε αὐτὸς 
ποὺ εἶπε πρὸς τὸν Θεό, «οὔτε ὁ οὐρανὸς δὲν εἶναι καθαρὸς ἐνώπιόν σου», ὡς οὐρανὸ 
ἐννoώντας τοὺς ἀγγέλους, τοὺς ἀρχαγγέλους, τὰ πολυόμματα Χερουβίμ, τὰ ἑξαπτέρυγα 
Σεραφίμ, ὅλη τὴν ἄλλη ὑπερκόσμια φύσι. Εὐλόγως λοιπὸν οὔτε οἱ οὐρανοί, δηλαδὴ οἱ 
ἄγγελοι σ᾿ αὐτόν, εἶναι καθαροὶ ἐνώπιον τοῦ Θεοῦ τῶν οὐρανῶν, ἐπειδή, ἂν καὶ φωτίζεται 
διαπαντὸς ἀπὸ τὴν ὑψίστη καὶ δεσποτικὴ ἱεραρχία, ὑστεροῦν ὡς πρὸς τὴν ὑπερτέλεια 
καθαρότητα αὐτῆς. Μόνη δὲ ἡ δική μας ἐν Χριστῷ φύσις ὡς θεοϋπόστατη καὶ ὁμόθεη διαθέτει 
καθαρότητα ὑπερτελεία καὶ εἶναι, θὰ μπορούσαμε νὰ ποῦμε, χωρητικὴ κάθε λαμπρότητος 
καὶ ἀγλαΐας καὶ δυνάμεως καὶ ἐνεργείας τοῦ Θείου Πνεύματος. Ἑπομένως ὄχι μόνο οἱ 
οὐρανοὶ ἀνοίχθηκαν, ἀλλὰ καὶ οἱ ἴδιοι οἱ ἄγγελοι ὑποχώρησαν ἐμπρὸς στὴν τοιαύτη 
κάθοδο τοῦ Θείου Πνεύματος σ᾿ αὐτόν.</p>

<p>«Ἄφοῦ βαπτίσθηκε ὁ Ἰησοῦς, ἀνέβηκε ἀμέσως ἀπὸ τὸ ὕδωρ· καὶ ἰδού, τοῦ ἀνοίχθηκαν 
οἱ οὐρανοί»· ὁ δὲ Λουκᾶς λέγει ὅτι εἶχε ἀνοιχθῇ ὁ οὐρανός, ὅταν ἀκόμη προσευχόταν 
ὁ Χριστός· διότι, λέγει, «ὅταν βαπτίσθηκε καὶ προσευχόταν ὁ Ἰησοῦς, ἀνοίχθηκε ὁ 
οὐρανός». Πραγματικὰ καὶ βαπτιζόμενος καὶ κατεβαίνοντας καὶ ἀνεβαίνοντας ἀπὸ τὸ 
ὕδωρ προσευχόταν, διδάσκοντας ἐμπράκτως ὅτι, ὄχι μόνο ὁ ἱερεὺς καὶ λειτουργὸς τῶν 
μυστηρίων πρέπει νὰ προσεύχεται, ἀλλὰ καὶ αὐτὸς ποὺ δέχεται τὸ μυστήριο πρέπει νὰ 
κάμῃ τοῦτο σὲ κάθε θεία τελετή· καὶ ἂν μὲν ὁ λειτουργὸς εἶναι τελειότερος κατὰ τὴν 
ἀρετὴ καὶ ἀναπέμπει ἐκτενέστερη εὐχή, δι᾿ αὐτοῦ ἀνεβαίνει ἡ χάρις πρὸς τὸν ἀποδέκτη 
τοῦ Μυστηρίου, ἂν δὲ ὁ ἀποδέκτης εἶναι ἀξιώτερος καὶ προσεύχεται ἐκτενέστερα, ὁ 
θελητὴς τοῦ ἐλέους (τί ἄφατη χρηστότης κι᾿ αὐτή!) δὲν ἀρνεῖται νὰ μεταδώσῃ δι᾿ αὐτοῦ 
ἀπὸ τὴν χάρι καὶ στὸν λειτουργό· ὅπως καὶ τώρα ἔγινε φανερὰ στὴν περίπτωσι τοῦ Ἰωάννη, 
πράγμα ποὺ καὶ αὐτὸς μαρτυρεῖ ὕστερα δημόσια, λέγοντας, «ὅλοι ἐμεῖς ἐλάβαμε ἀπὸ 
τὸ πλήρωμά του».</p>

<p>Γιατί ὅμως μόνο στὸν Ἰησοῦ ἀνοίχθηκε ὁ οὐρανός, ὅταν προσευχόταν, σὲ κανένα δὲ 
ἀπὸ τοὺς πρὸ αὐτοῦ; Τί λέγεις; αὐτὸς ποὺ ἀντιλήφθηκε τὴν θεανδρικὴ οἰκονομία τοῦ 
ἐνυποστάτου Λόγου τοῦ Θεοῦ, ἐνῶ ἦταν ἀκόμη ἔμβρυο, καὶ ὄχι μόνο ἐπήδησε μαζί του 
μὲ ἀγαλλίασι θείου Πνεύματος ἀπὸ τὴν μητρικὴ κοιλιά, ἀλλὰ μετέδιδε χάρι καὶ στὴν 
κυοφοροῦσα μητέρα του, αὐτὸς ποὺ μόλις λύθηκε ἀπὸ ἐκεῖ ἔλυσε τὸ πατρικὸ στόμα ποὺ 
εἶχε δεθῆ γι᾿ αὐτὸν μὲ ἀφωνία κατόπιν προσταγῆς τοῦ ἀγγέλου, τὸ θρέμμα τῆς ἐρήμου, 
ὁ ὑψηλότερος ἀνάμεσα στὰ γεννήματα τῶν γυναικῶν καὶ ἀξιώτερος τῶν ἀπὸ ἀνέκαθεν προφητῶν, 
δὲν εἶναι ἱκανὸς νὰ λύσῃ τὸν ἱμάντα τοῦ ὑποδήματος (ὁ,τιδήποτε καὶ ἂν εἶναι αὐτὸς 
ὁ ἱμάς), καὶ θὰ ἦταν ἱκανὸς ν᾿ ἀνοίξῃ τὸν οὐρανό, μᾶλλον δὲ τὰ ὑπερουράνια, κάποιος 
ἀπὸ τοὺς ὑστεροῦντας ἀπέναντι στὴν ἀξία του;</p>

<p>Γιὰ νὰ κατανοήσης δὲ τὸ ὕψος τῆς ὑπεροχῆς τοῦ τώρα βαπτιζομένου κατὰ σάρκα ἀπέναντι 
σὲ ὅλους, πρόσεξε κι᾿ ἐκεῖνο· ὅτι «τοῦ ἀνοίχθηκαν οἱ οὐρανοί», ἔχει γραφῆ, δείχθηκε 
δὲ σ᾿ ἐμᾶς μὲ ἔργα ὅτι ὄχι μόνο οἱ οὐρανοί, ἀλλὰ ὁ ἴδιος ὁ κόλπος τοῦ Ὑψίστου Πατρὸς 
τοῦ ἀνοίχθηκε· διότι ἀπὸ ἐκεῖ ἦλθε τὸ Πνεῦμα καὶ ἡ φωνὴ ποὺ μαρτυροῦσε τὴν γνησιότητα 
τῆς υἱότητος. Οἱ δὲ οὐρανοὶ εἶναι κήρυκες τούτου, ἀφοῦ ἀνοίχθηκαν σὰν παγκόσμια 
στόματα, καὶ διατρανώνοντας ὄχι μόνο πρὸς τοὺς ἀγγέλους τῶν οὐρανῶν, ἀλλὰ καὶ πρὸς 
τοὺς ἐπάνω στὴ γῆ ἀνθρώπους τὴν ὁμοτιμία τοῦ Υἱοῦ τοῦ Θεοῦ πρὸς τὸν οὐράνιο Πατέρα 
καὶ πρὸς τὸ ἀπὸ αὐτὸν προελθὸν ἐκπορευτῶς Πνεῦμα, κατὰ τὴν οὐσία καὶ δύναμι καὶ 
δεσποτεία πρὸς τὸ σύμπαν.</p>

<p>Εὐλόγως λοιπὸν μόνο γι᾿ αὐτὸν ἀνοίχθηκαν οἱ οὐρανοὶ ὅταν προσευχόταν ἐπειδὴ καὶ 
τὸ σφραγισμένο βιβλίο, τὸ ὁποῖο πιθανῶς ὑπαινίσσεται τὸν κλεισμένο προηγουμένως 
γιὰ μᾶς οὐρανὸ τοῦτον, κατὰ τὴν Ἀποκάλυψι τοῦ Ἰωάννη, κανένας καὶ κάτω ἀπὸ τὴ γῆ 
δὲν μποροῦσε νὰ τὸ ἀνοίξῃ καὶ νὰ τὸ διαβάσῃ· «κατώρθωσε δέ, λέγει, νὰ τὸ ἀνοίξῃ 
καὶ νὰ τὸ διαβάσῃ μόνο ὁ Λέων ἀπὸ τὴν φυλὴ τοῦ Ἰούδα». Ποιὸς δὲ εἶναι ὁ Λέων ἀπὸ 
τὴ φυλὴ τοῦ Ἰούδα μᾶς τὸ ἐδίδαξε ὁ πατριάρχης Ἰακώβ, ποὺ λέγει, «ἀνέβηκες ἀπὸ τὴ 
φυλή, υἱέ μου, σκύμνος τοῦ λέοντος Ἰούδα· ἀφοῦ ἐξάπλωσες, κοιμήθηκες σὰν λέων καὶ 
σὰν σκύμνος. Ποιὸς θὰ τὸν ξυπνήσῃ; Δὲν θὰ λείψῃ ἄρχοντας ἀπὸ τὸν Ἰούδα καὶ ἡγεμὼν 
ἀπὸ τοὺς μηρούς του, ἕως ὅτου ἔλθῃ αὐτὸς στὸν ὁποῖο ἀπόκειται ἡ ἀποστολή· καὶ αὐτὸς 
θὰ εἶναι προσδοκία τῶν ἐθνῶν», δηλαδὴ αὐτὸς ποὺ τώρα ἄνοιξε φανερὰ καὶ ὅλα τὰ ὑπερουράνια, 
ποὺ μόνος ἀνέγνωσε τοὺς ἀπὸ τοὺς αἰῶνες καὶ στοὺς αἰῶνες λόγους τῆς προνοίας, τοὺς 
ἀποκρύφους στὸν πατρικὸ κόλπο θησαυροὺς τῆς σοφίας, τὰ ἀνεξερεύνητα βάθη καὶ τὰ 
μυστήρια τοῦ Πνεύματος.</p>

<p>«Ἀφοῦ βαπτίσθηκε ὁ Ἰησοῦς, ἀμέσως ἀνέβηκε ἀπὸ τὸ ὕδωρ καὶ ἰδοὺ ἀνοίχθηκαν γι᾿ 
αὐτὸν οἱ οὐρανοί». Βλέπετε ὅτι τὸ ἅγιο βάπτισμα εἶναι πύλη τῶν οὐρανῶν ποὺ εἰσάγει 
ἐκεῖ τοὺς βαπτιζομένους; Διότι δὲν εἶπε ἁπλῶς «ἀνοίχθηκαν», ἀλλὰ «ἀνοίχθηκαν γι᾿ 
αὐτὸν οἱ οὐρανοί»· ὅλα δὲ ὅσα ἔγιναν σ᾿ αὐτόν, γιὰ μᾶς ἔγιναν. Γιὰ μᾶς λοιπὸν ἀνοίχθηκαν 
δι᾿ αὐτοῦ οἱ οὐρανοί, ποὺ ἔχοντας ἀνοικτὲς τὶς πύλες προσμένουν τὴν εἴσοδό μας. 
Καὶ πρὶν ἀπὸ τοὺς ἄλλους μαρτυρεῖ τοῦτο ὁ πρωταγωνιστὴς ἀνάμεσα στοὺς μάρτυρες Στέφανος. 
Ἀφοῦ γονάτισε, προσευχόταν καὶ ἀτενίζοντας εἶδε ὅ,τι κανεὶς δὲν εἶδε πρὶν ἀπὸ τὸ 
βάπτισμα τοῦ Χριστοῦ· «διότι ἀτενίζοντας εἶδε τοὺς οὐρανοὺς ἀνοιγμένους καὶ τὸν 
Ἰησοῦ στὴ δόξα τοῦ Πατρός», εἶδε ὄχι μόνο ἄρρητη δόξα καὶ τόπο ὑπερουράνιο, ἀλλὰ 
κι᾿ αὐτὸν τὸν ποθούμενο μέσα στὴ δόξα τοῦ Πατρός, διὰ τῆς ὁποίας πρῶτος αὐτὸς ἀπὸ 
τοὺς μετὰ Χριστὸν εἶδε μακαρίως ἐκεῖνα τὰ ὁποῖα δὲν εἶδε κανεὶς ἀπὸ τοὺς πρὸ Χριστοῦ, 
στὰ ὁποῖα κι᾿ αὐτὰ ἀκόμη τὰ τάγματα τῶν ἀγγέλων φοβοῦνται νὰ παρακύψουν. Διότι τὸν 
εἵλκυσε ὁ ποθούμενος Ἰησοῦς ποθώντας νὰ εἶναι τοῦτος πρῶτος διάκονος στοὺς οὐρανοὺς 
καὶ πολὺ προτιμότερος ἀπὸ τὰ λειτουργικὰ πνεύματα, καθὼς καὶ πρῶτος μάρτυρας τῆς 
ἀθλήσεως. Γιὰ μᾶς λοιπὸν ἀνοίχθηκαν δι᾿ αὐτοῦ οἱ οὐρανοὶ κι᾿ ἐμᾶς καθάρισε διὰ τοῦ 
Ἑαυτοῦ του διότι δὲν χρειαζόταν ὁ ἴδιος κάθαρσι ἢ ἄνοιγμα.</p>

<p>Καὶ εἶδε ὁ Ἰωάννης, γιὰ νὰ μπορῇ νὰ λέγῃ ὕστερα πρὸς τοὺς ἐρωτῶντες, «κι᾿ ἐγὼ 
εἶδα κι᾿ ἐμαρτύρησα, ὅτι αὐτὸς εἶναι ὁ Χριστὸς ὁ Υἱὸς τοῦ Θεοῦ»· εἶδε λοιπὸν ὁ Ἰωάννης 
τὸ Πνεῦμα τοῦ Θεοῦ νὰ κατεβαίνῃ σὰν περιστερὰ καὶ νὰ ἔρχεται σ᾿ αὐτόν. Μαρτυρεῖ 
δὲ καὶ τῆς περιστερᾶς τὸ εἶδος τὴν καθαρότητα αὐτοῦ πρὸς τὸν ὁποῖο κατέβηκε· διότι 
τοῦτο τὸ ζῶο δὲν πετᾶ ἐπάνω ἀπὸ ἀκαθάρτους καὶ δυσώδεις τόπους· συνεπιβεβαιώνει 
δὲ καὶ μὲ τὴ φωνὴ τοῦ Πατρὸς ἀπὸ ἄνω· «καὶ ἰδού», λέγει, δηλαδὴ μαζὶ μὲ τὸ εἶδος 
τῆς περιστερᾶς, καὶ «φωνὴ ἀκούεται ἀπὸ τοὺς οὐρανοὺς ποὺ λέγει, τοῦτος εἶναι ὁ υἱός 
μου ὁ ἀγαπητός, τὸν ὁποῖο ἐξέλεξα», τοῦτος ποὺ τώρα δεικνύει τὸ Πνεῦμα μου ποὺ κατῆλθε 
καὶ μένει ἐπάνω του σὰν στὸν συναΐδιον Υἱό μου. Πραγματικὰ ὁ Πατήρ, χρησιμοποιώντας 
ὡς δάκτυλο τὸ συναΐδιο καὶ ὁμοούσιο καὶ ὑπερουράνιο Πνεῦμα του, φωνάζοντας καὶ δακτυλοδεικτώντας 
μαζί, ἀπέδειξε δημόσια καὶ ἐκήρυξε σὲ ὅλους ὅτι ὁ βαπτιζόμενος τότε ἀπὸ τὸν Ἰωάννη 
στὸν Ἰορδάνη εἶναι ὁ ἀγαπητὸς του Υἱός.</p>

<p>Τὸ Πνεῦμα δὲν ἐφάνηκε μόνο ὡς πατρικὸς δάκτυλος μὲ τὸν ὁποῖο δακτυλοδεικτοῦσε, 
ἀλλὰ κατέβηκε καὶ ἕως αὐτὸν τὸν δεικνυόμενο μὲ τὸν πατρικὸ δάκτυλο σὰν γιὰ νὰ τὸν 
ψεύσῃ, καὶ ὄχι μόνο αὐτό, ἀλλὰ καὶ διέμεινε ἐπάνω σ᾿ αὐτόν· διότι, λέγει, «ἐμαρτύρησε 
ὁ Ἰωάννης ὅτι, εἶδα τὸ Πνεῦμα νὰ κατεβαίνῃ σὰν περιστερὰ ἀπὸ τὸν οὐρανὸ καὶ ἔμεινε 
ἐπάνω σ᾿ αὐτόν». Καὶ δὲν ἔμεινε μόνο ἐπάνω σ᾿ αὐτὸν (καὶ μάρτυς εἶναι πάλι ὁ ἴδιος 
ποὺ λέγει, «ἀπὸ τὸ πλήρωμά του ἐλάβαμε ὅλοι ἐμεῖς»), ἀλλὰ καὶ πρὶν ἀπὸ τὴ φανερὰ 
κάθοδο ἦταν μέσα σ᾿ αὐτὸν ἀφανῶς· τοῦτο ἄλλωστε μαρτυρεῖται καὶ ἀπὸ τοὺς ἀσωμάτους 
καὶ οὐρανίους ἀγγέλους, ἀπὸ τοὺς ὁποίους ὁ μὲν ἕνας λέγει πρὸς τὴν γυναῖκα ποὺ τὸν 
συνελάμβανε μὲ παρθενία «ὅτι τὸ ἅγιο Πνεῦμα θὰ ἐπέλθῃ σὲ σένα», ὁ δὲ ἄλλος πρὸς 
τὸν Ἰωσὴφ γι᾿ αὐτήν, «ὅτι τὸ παιδὶ ποὺ ἔχει γεννηθῆ μέσα της προέρχεται ἀπὸ ἅγιο 
Πνεῦμα».</p>

<p>Ἐπειδὴ λοιπὸν αὐτὰ δὲν κηρύττονται ὡς ἁπλῆ συνάφεια, ἀλλὰ εἶναι καὶ κάποια ἀλληλουχία 
ὑπερφυὴς καὶ διηνεκὴς συγχρόνως, τελεία καὶ ἀσύγχυτη, ἔτσι καὶ αὐτὸς ἀναδεικνύεται 
γιὰ μᾶς ἕνας Θεὸς μὲ τρισυπόστατη καὶ παντοδύναμη θεότητα, ποὺ φανερώνεται ὅποτε 
καὶ ὅπως εὐδόκησε μόνος του, Πατὴρ ὑπερουράνιος, Υἱὸς ὁμοούσιος, Πνεῦμα ἅγιο ἐκπορευόμενο 
ἀπὸ τὸν Πατέρα καὶ ἀναπαυόμενο στὸν Υἱό, ποὺ καὶ τὴν ἕνωσι ἔχει ἀσύγχυτη καὶ τὴ 
διαίρεσι ἀμέριστη. Διότι δύο εἶναι αὐτοὶ ποὺ μαρτυροῦν, ὁ δὲ μαρτυρούμενος ἕνας· 
μαρτυροῦν δὲ καὶ τὴν θεότητά τους καὶ τὴν συμφυΐα μεταξύ τους καὶ τὴν διάκρισι· 
τὴν μὲν θεότητα ἀπὸ τὴν ὑπερβατικὴ δεσποτεία, ἀπὸ τὴν ὁποία ἐσχίσθηκαν ὅλοι οἱ οὐρανοὶ 
συγχρόνως, τὴν δὲ συμφυΐα ἀπὸ τὴν ἄκρα καὶ διηνεκῆ συνάφεια καὶ τὴν συμφωνία, τὴν 
δὲ διάκρισι διὰ τῆς διαφοροποιήσεως καὶ τῆς σχέσεως τῶν ὑποστατικῶν ὀνομάτων.</p>

<p>Ἀνεβάζεται μάλιστα καὶ τὸ ἀπὸ μᾶς πρόσλημμα πρὸς ἐκεῖνο τὸ ἀξίωμα, ἀφοῦ ὑπάρχει 
ἀχωρίστως μαζὶ μὲ τὸν Υἱὸ τοῦ Θεοῦ, ὥστε καὶ μετὰ τὴν ἐνανθρώπησί του οἱ προσκυνητὲς 
καὶ φωτιστικὲς ὑποστάσεις νὰ εἶναι τρεῖς, στὶς ὁποῖες ἐμεῖς πιστεύουμε καὶ βαπτιζόμαστε, 
τὸν μὲν παλαιὸ ἄνθρωπο ἐκδυόμενοι μὲ τὸ θεῖο βάπτισμα, ἐνδυόμενοι δὲ τὸν Χριστό, 
τὸν νέο Ἀδάμ, ὁ Ὁποῖος κατέστησε νέα τὴν ἔνοχη φύσι μας, ἀφοῦ τὴν παρέλαβε ἀπὸ παρθενικὰ 
αἵματα ὅπως εὐδόκησε, καὶ τὴν ἐδικαίωσε δι᾿ Ἑαυτοῦ καὶ ἔπειτα ὅλους ὅσοι προῆλθαν 
κατὰ πνεῦμα ἀπὸ αὐτὸν τοὺς ἐλευθέρωσε ἀπὸ ἐκείνη τὴν προγονικὴ κατάρα καὶ καταδίκη.</p>

<p>Τί λοιπόν; Ἐπειδὴ βέβαια ὁ μονογενὴς Υἱὸς τοῦ Θεοῦ δὲν ἔλαβε ἀπὸ ἐμᾶς ὑπόστασι, 
ἀλλὰ τὴν φύσι μας τὴν ὁποία ἀνεκαίνισε, ἀφοῦ ἑνώθηκε μὲ αὐτὴν κατὰ τὴν ἰδικὴ του 
ὑπόστασι, δὲν μεταδίδει ἀπὸ τὴ χάρι του καὶ στὴν καθεμία ἀπὸ τὶς ὑποστάσεις μας 
καὶ δὲν λαμβάνει ἀπὸ αὐτὸν ὁ καθένας τὴν ἄφεσι τῶν ἁμαρτημάτων του; Πῶς εἶναι δυνατὸ 
νὰ κάμῃ ἀλλοιῶς αὐτὸς ποὺ «θέλει νὰ σωθοῦμε ὅλοι», αὐτὸς ποὺ «ἀφοῦ ἔκλινε τοὺς οὐρανοὺς 
κατῆλθε» ὑπὲρ ὅλων, καὶ πού, ἀφοῦ μὲ ἔργα καὶ λόγια καὶ παθήματα μᾶς ὑπέδειξε ὁδὸ 
σωτηρίας, ἀνῆλθε στοὺς οὐρανοὺς ἀπὸ ὅπου ἕλκει τοὺς πιστούς του; Ἀλλὰ τὴν μὲν φύσι, 
ποὺ τὴν ἀνακαίνισε ἀφοῦ τὴν προσέλαβε γιὰ μᾶς ἀπὸ μᾶς, τὴν ἔδειξε ἁγιασμένη καὶ 
δικαιωμένη, καὶ ὑπήκοο καθ᾿ ὅλα στὸν Πατέρα, μὲ ὅσα αὐτὸς ἔπραξε κι᾿ ἔπαθε κατὰ 
τὸ θέλημά του ἑνωμένος πρὸς αὐτήν κατὰ τὴν ὑπόστασι· ἀνακαίνισε δὲ τοῦ καθενὸς ἀπὸ 
μᾶς ποὺ πιστεύουμε σ᾿ Αὐτόν, ὄχι μόνο τὴ φύσι, ἀλλὰ καὶ τὴν ὑπόστασι, καὶ μᾶς ἐχάρισε 
τὴν ἄφεσι τῶν ἁμαρτημάτων διὰ τοῦ θείου βαπτίσματος, διὰ τῆς τηρήσεως τῶν ἐντολῶν 
του, διὰ τῆς μετανοίας ποὺ ἐχάρισε στοὺς πταῖστες, καὶ διὰ τῆς μεταδόσεως τοῦ σώματος 
καὶ τοῦ αἵματός του.</p>

<p>Μὲ τὸ νὰ εἴπῃ δὲ ὁ Πατὴρ ἀπὸ ἄνω περὶ τοῦ βαπτισθὲντος κατὰ σάρκα «αὐτὸς εἶναι 
ὁ Υἱός μου ὁ ἀγαπητός, στὸν ὁποῖο εὐαρεστοῦμαι», ἔδειξε ὅτι ὅλα ἐκεῖνα τὰ ἀλλὰ ποὺ 
ἐλέχθηκαν πρωτύτερα διὰ τῶν προφητῶν, οἱ νομοθεσίες, οἱ ἐπαγγελίες, οἱ υἱοθεσίες, 
ἦσαν ἀτελῆ καὶ δὲν ἐλέχθηκαν οὔτε ἐτελέσθηκαν σύμφωνα μὲ τὸ θέλημα τοῦ Θεοῦ ἐπὶ 
τούτου, ἀλλὰ ἀπέβλεπαν πρὸς τὸν τωρινὸ σκοπὸ καὶ διὰ τοῦ τελεσθέντος τώρα ἐτελειώθηκαν 
κι᾿ ἐκεῖνα. Καὶ τί περιορίζομαι στὶς διὰ τῶν προφητῶν νομοθεσίες, τὶς ἐπαγγελίες, 
τὶς υἱοθεσίες; Διότι καὶ ἡ κατὰ τὴν ἀρχὴ θεμελίωσις τοῦ κόσμου πρὸς τοῦτον ἔβλεπε, 
τὸν κάτω μὲν βαπτιζόμενο ὡς υἱὸ ἀνθρώπου, ἀπὸ ἐπάνω δὲ μαρτυρούμενο ἀπὸ τὸ Θεὸ ὡς 
μόνο ἀγαπητὸ Υἱό, γιὰ τὸν ὁποῖο ἔγιναν τὰ πάντα καὶ διὰ τοῦ ὁποίου ἔγιναν τὰ πάντα, 
ὅπως λέγει ὁ ἀπόστολος.</p>

<h2>ΕΠΙΛΟΓΟΣ</h2>

<p>Ἑπομένως καὶ ἡ ἐξ ἀρχῆς δημιουργία τοῦ ἀνθρώπου γι᾿ αὐτὸν ἔγινε, ἀφοῦ ἐπλάσθηκε 
κατὰ εἰκόνα τοῦ Θεοῦ, γιὰ νὰ μπορέσῃ κάποτε νὰ χωρέσῃ τὸ ἀρχέτυπο· καὶ ὁ νόμος στὸν 
παράδεισο γι᾿ αὐτὸν ἐδόθηκε ἀπὸ τὸν Θεὸ· διότι δὲν θὰ τὸν ἔθετε ὁ νομοθέτης, ἂν 
ἐπρόκειτο νὰ μείνῃ ἀπραγματοποίητος διαπαντός. Καὶ τὰ ἔπειτα ἀπὸ αὐτὸν λεχθέντα 
καὶ τελεσθέντα ὅλα σχεδὸν γι᾿ αὐτὸν ἔγιναν, ἂν δὲν εἴπῃ κανεὶς καλῶς ὅτι καὶ ὅλα 
τὰ ὑπερκόσμια, οἱ ἀγγελικὲς φύσεις καὶ τάξεις δηλαδὴ καὶ οἱ ἐκεῖ θεσμοθεσίες, πρὸς 
τοῦτον τὸ σκοπὸ τείνουν ἀπὸ τὴν ἀρχή, δηλαδὴ πρὸς τὴν θεανδρικὴ οἰκονομία, τὴν ὁποία 
καὶ ὑπηρέτησαν, ἀπὸ τὴν ἀρχὴ ἕως τὸ τέλος. Διότι εὐδοκία εἶναι τὸ κυριαρχικὸ καὶ 
ἀγαθὸ καὶ τέλειο θέλημα τοῦ Θεοῦ· αὐτὸς δὲ εἶναι ὁ μόνος, στὸν ὁποῖο εὐδοκεῖ καὶ 
ἐπαναπαύεται καὶ ἀρέσκεται τελείως ὁ Πατήρ, «ὁ θαυμαστός του σύμβουλος, ὁ ἄγγελος 
τῆς μεγάλης βουλῆς του», αὐτὸς ποὺ ἀκούει καὶ ὁμιλεῖ ἀπὸ τὸν Πατέρα του καὶ παρέχει 
στοὺς εὐπειθεῖς ζωὴ αἰώνια.</p>

<p>Αὐτὴν εἴθε νὰ ἐπιτύχωμε ὅλοι ἐμεῖς μέσα σ᾿ αὐτὸν τὸν βασιλέα τῶν αἰώνων Χριστό, 
στὸν ὁποῖον πρέπει κάθε δόξα, τιμὴ καὶ προσκύνησις μαζὶ μὲ τὸν ἄναρχο Πατέρα του 
καὶ τὸ πανάγιο καὶ ἀγαθὸ καὶ ζωοποιὸ Πνεῦμα, τώρα καὶ πάντοτε καὶ στοὺς αἰῶνες τῶν 
αἰώνων. Γένοιτο.</p>

<hr>

</body>

</html>
