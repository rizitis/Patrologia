<html>

<head>
<title>Αγιος Επιφάνιος Κύπρου - Βαϊφόρος</title>
<meta http-equiv="Content-Language" content="el">
<meta http-equiv="Content-Type" content="text/html; charset=utf-8">
<link rel="stylesheet" type="text/css" href="../../styles.css">
</head>

<body>

<h1>Ἅγιος Ἐπιφάνιος Κύπρου - Βαϊφόρος</h1>

<h2 style="text-align: center">Epiphanius Episcopus Constantiensis (Cypri) Scr. 
Eccl. : Homilia in festo palmarum [Sp.] : Volume 43, σελ. 429</h2>

<hr size="2" width="100%" align="center">
<table border="0" cellpadding="8" id="table1">
	<tr>
		<td valign="top">

		<h1>Τοῦ ἐν ἁγίοις Πατρὸς ἡμῶν Ἐπιφανίου <br>
		ἐπισκόπου Κύπρου εἰς τὰ Βαΐα.</h1>

		<p>...τὰς λαμπάδας φαιδροὶ φαιδρῶς ἐφαψώμεθα· <br>
		τοὺς χιτῶνας τῶν ψυχῶν θεοπρεπῶς ἐξαλλάξωμεν, <br>
		τὰς τοῦ βίου ὁδοὺς καλῶς ἑτοιμάσωμεν,<br>
		τὰς εἰσόδους τῶν ψυχῶν τῷ Βασιλεῖ διανοίξωμεν, <br>
		τὰ βαΐα τῆς νίκης ὡς νικητῇ τοῦ θανάτου βαστάσωμεν, <br>
		τοὺς κλάδους τῶν ἐλαιῶν τῷ ἐκ Μαρίας κλάδῳ θεοπρεπῶς ἐπισείοντες· <br>
		τὰ ἀγγέλων τῷ Θεῷ τῶν ἀγγέλων ὑμνήσωμεν· <br>
		μετὰ τῶν παίδων θεοπρεπῶς ἀνακράξωμεν, <br>
		μετὰ τοῦ ὄχλου τὰ τοῦ ὄχλου καὶ οἱ ὄχλοι βοήσωμεν· <br>
		Ὡσαννὰ ἐν τοῖς ὑψίστοις. Εὐλογημένος ὁ ἐρχόμενος ἐν ὀνόματι Κυρίου·</p>

		<p>Θεὸς Κύριος, καὶ ἐπέφανεν ἡμῖν, <br>
		ἐπέφανε τοῖς ἐν σκότει καὶ σκιᾷ θανάτου καθημένοις ἡμῖν.</p>

		<p>Ἐπέφανεν ἡ τῶν πεπτωκότων ἀνάστασις, ἐπέφανεν ἡ τῶν αἰχμαλώτων ἀνάῤῥυσις,
		<br>
		ἐπέφανεν τῶν τυφλῶν ἡ ἀνάβλεψις, ἐπέφανεν ἡ τῶν πενθούντων παράκλησις,
		<br>
		ἐπέφανεν ἡ τῶν κοπιώντων ἀνάπαυσις, ἐπέφανεν ἡ τῶν διψώντων ἀνάψυξις,
		<br>
		ἐπέφανεν ἡ τῶν καταπονουμένων ἐκδίκησις, ἐπέφανεν ἡ τῶν ἀπεγνωσμένων παράκλησις,
		<br>
		ἐπέφανεν ἡ τῶν χωριζομένων ἕνωσις, ἐπεφάνη ἡ τῶν νοσούντων ἴασις, <br>
		ἐπεφάνη ἡ τῶν χειμαζομένων γαλήνη.</p>

		<p>Διὸ καὶ ἡμεῖς, οἱ δῆμοι, μετὰ τοῦ ὄχλου βοήσωμεν, <br>
		λέγοντες σήμερον Χριστῷ· <br>
		Ὡσαννὰ, τουτέστι, Σῶσον δὴ, ὁ ἐν ὑψίστοις Θεός.</p>

		</td>
		<td valign="top">

		<h1>Λόγος τοῦ Ἁγίου Ἐπιφανίου <br>
		Κύπρου τὴν Κυριακὴ τῶν Βαΐων</h1>

		<p>Μὲ χαρὰ στὶς καρδιὲς λαμπάδες γιορτινὲς ἂς ἀνάψουμε.<br>
		Μὲ χιτῶνες τῶν ψυχῶν ἀντάξιους γιὰ συνάντηση μὲ τὸ Θεὸ τοὺς παλιοὺς ἂς ἀνταλλάξουμε.<br>
		Τῆς ζωῆς μας τοὺς δρόμους, ὅσο μποροῦμε πιὸ καλά, ἂς ἑτοιμάσουμε.<br>
		Τὶς εἰσόδους τῶν ψυχῶν μας διάπλατα στὸ Βασιλιὰ ἂς ἀνοίξουμε.<br>
		Τὰ κλωνάρια τῆς νίκης κρατώντας τὸ νικητὴ τοῦ θανάτου ἂς δοξάσουμε.<br>
		Μὲ κλαδιὰ ἀπὸ ἐλιὲς τῆς Μαρίας τὸ βλαστάρι, ὅπως ἁρμόζει σὲ Θεὸ ἂς ὑποδεχθοῦμε.<br>
		Μὲ ὕμνους ἀγγελικοὺς τὸ Θεὸ τῶν ἀγγέλων ἂς ὑμνήσουμε.<br>
		Μὲ τοὺς παῖδες μαζὶ στὸ Θεὸ κι ἐμεῖς ἂς κραυγάσουμε.<br>
		Μὲ τὸ πλῆθος μαζί, μέγα πλῆθος κι ἐμεῖς, δυνατὰ ἂς φωνάξουμε:<br>
		«Ὡσαννὰ ἐν τοῖς ὑψίστοις, εὐλογημένος ὁ ἐρχόμενος ἐν ὀνόματι Κυρίου».</p>

		<p>Εἶναι Θεός, Κύριος κι ἔρχεται ὁλόφωτος σὲ μᾶς,<br>
		ἔρχεται σὲ μᾶς ποὺ βρισκόμαστε στὸ σκοτάδι καὶ στὴ σκιὰ τοῦ θανάτου.</p>

		<p>Ἔρχεται τῶν ξεπεσμένων ἡ ἀνόρθωση, τῶν αἰχμαλώτων ἡ ἀπελευθέρωση, <br>
		τῶν τυφλῶν ἡ θεραπεία, τῶν πενθούντων ἡ παρηγοριά, <br>
		τῶν κουρασμένων ἡ ἀνάπαυση, τῶν διψασμένων ἡ ἀναψυχή, <br>
		τῶν ἀδικημένων ἡ δικαίωση, τῶν ἀπελπισμένων ἡ ἐνθάρρυνση, <br>
		τῶν χωρισμένων ἡ ἕνωση, τῶν νοσούντων ἡ ἴαση, <br>
		ἔρχεται τῶν χειμαζομένων ἡ γαλήνη.</p>

		<p>Γι᾿ αὐτὸ κι ἐμεῖς, ὁ λαὸς τοῦ Θεοῦ, ἂς φωνάξουμε μαζὶ μὲ τὸ πλῆθος
		<br>
		λέγοντας σήμερα πρὸς τὸ Χριστό: <br>
		«Ὡσαννά - δηλαδή, ναὶ σῶσε μας - σύ, ὁ ἐν ὑψίστοις Θεός».</p>

		</td>
	</tr>
</table>
<hr>

</body>

</html>
