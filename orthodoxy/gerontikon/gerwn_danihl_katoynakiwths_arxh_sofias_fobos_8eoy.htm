<html>

<head>
<meta http-equiv="Content-Language" content="el">
<meta http-equiv="Content-Type" content="text/html; charset=utf-8">
<title>Γέρων Δανιήλ Κατουνακιώτης - Αρχή Σοφίας Φόβος Κυρίου</title>
<link rel="stylesheet" type="text/css" href="../../styles.css">
</head>

<body lang="el">

<h1>Ἀρχὴ Σοφίας Φόβος Κυρίου</h1>

<p style="text-align: center">Ποίημα Ἱερομονάχου Δανιὴλ Δανιηλίδου Κατουνακιώτου 
(1846-1929)</p>

<div align="center">
	<table border="0" cellpadding="8" cellspacing="1" id="table1">
		<tr>
			<td>
			Ὅστις τὸν φόβον τοῦ Θεοῦ, σαυτὸν θὰ ἀποκτήσῃ, <br>
			οὗτος θὰ γίνῃ ἱκανός, τὸ πᾶν νὰ κατακτήσῃ.<p>Γιατὶ ὁ φόβος τοῦ Θεοῦ, 
			χαρίζει σωφροσύνην· <br>
			χαρίζ᾿ ἀνδρείαν σύνεσιν, καὶ μετριοφροσύνην.</p>

			<p>Χαρίζει θάῤῥος καὶ πολλὴν τὴν γενναιοκαρδίαν, <br>
			ἀπ᾿ ἐναντίου δ᾿ οὐδενός, αἰσθάνεται δειλίαν.</p>

			<p>Διότι ἐλπίζ᾿ εἰς τὸν Θεόν, κι᾿ αὐτὸν ἐπικαλεῖται, <br>
			κι᾿ ἀπὸ κινδύνου δὲ παντός, πάντοτε ἐκλυτροῦται.</p>

			<p>Στὰς θλίψεις κ᾿ εἰς τοὺς πειρασμούς, χαίρει χαρὰν μεγάλην· <br>
			ποτέ του δὲν ἀγανακτεῖ, καμία δὲν ἔχει ζάλην.</p>

			<p>Γιατὶ γνωρίζ᾿ τ᾿ ἀγαθά, ὅπου θὰ προξενήσῃ, <br>
			ἡ ῾πομονὴ στοὺς πειρασμούς, ὅπου θὰ καρτερήσῃ.</p>

			<p>Εἶν᾿ ἀγαθὰ οὐράνια, ζωὴ δὲ μακαρία, <br>
			καὶ πανευφρόσυνος χαρά, ἡ οὖσα αἰωνία.</p>

			<p>Πάντα τὰ πρόσκαιρ᾿ ἀγαθά, οὐδόλως τὰ θαυμάζει, <br>
			ὡς ὄναρ, τέφραν καὶ καπνόν, τὰ ἅπαντα λογιάζει.</p>

			<p>Κάλλος καὶ ἡδονὰς σαρκός, ὡς τῆς ψυχῆς δημίους, <br>
			τὰ ἀποστρέφετ᾿ ὡς ἐχθρούς, δεινοὺς ψυχολεθρίους.</p>

			<p>Τοὺς λογισμοὺς δὲ τοὺς αἰσχρούς, οὕσπερ καθυποβάλλει, <br>
			ὁ νοητὸς αἰσχρὸς ἐχθρός, εὐθὺς τοὺς ἀποβάλλει.</p>

			<p>Διὰ νὰ μὴ χρονίσωσι, οὐτ᾿ ἐν τῇ διανοίᾳ, <br>
			καὶ εἶτα κυριεύσωσι, καὶ νοῦν καὶ τὴν καρδίαν.</p>

			<p>Τὴν δὲ διάνοιαν αὐτοῦ, τὴν ἔχει γρηγοροῦσαν, <br>
			τὰς δ᾿ ἐναντίας προσβολάς, ἀεὶ ἀποσοβοῦσαν.</p>

			<p>Ἔχει σκοπὸν ἀκοίμητον, αὐτὴν ἐπαγρυπνοῦσαν, <br>
			καὶ τὸν ἀόρατον ἐχθρόν, ἀπαύστως πολεμοῦσαν.</p>

			<p>Διότ᾿ ἄν τὴν διάνοιαν, ἐν πρώτοις ἐκνικήσῃ, <br>
			εὐκόλως τότε καὶ τὸν νοῦν, θὰ τὸν αἰχμαλωτίσῃ.</p>

			<p>Καρδίαν δὲ καὶ τὴν ψυχήν, θὰ κατακυριεύσῃ, <br>
			τότες ὦ! τρισαλλοίμονον, θὰ θύσῃ θ᾿ ἀπολέσῃ…</p>

			<p>Ὁ φόβος ὅμως τοῦ Θεοῦ, ὅστις ἀρχὴ σοφίας, <br>
			ἀποσοβεῖ παντὸς ἐχθροῦ, δεινὰς μηχανουργίας…</p>

			<p>Κ᾿ εἰς ὁρατοὺς καὶ ἀφανεῖς, ἐχθροὺς ὁρμᾷ γενναίως, <br>
			οἵτινες ὡς ἀπὸ πυρός, διώκονται δρομαίως…</p>

			<p>Λοιπὸν ὁ φόβος τοῦ Θεοῦ, φύλαξ τῆς παρθενίας, <br>
			αἴτιος βίου σώφρονος, πάροχος τῆς ἁγνείας.</p>

			<p>Σπόγγος ἐστὶ καθαρτικός, ψυχῆς καὶ τῆς καρδίας, <br>
			παραίτιος σεμνοπρεποῦς, καὶ θείας πολιτείας.</p>

			<p>Ὡσαύτως ἁγιότητος, καὶ πάσης δικαιοσύνης, <br>
			καὶ στηριγμὸς τῶν ἀρετῶν, καὶ πάσης ἀγαθωσύνης.</p>

			<p>Ὁ ἔχων φόβον τοῦ Θεοῦ, εἶν᾿ ἐξησφαλισμένος, <br>
			καὶ τὴν αἰώνιον ζωήν, νὰ λάβῃ ὡρισμένως…</p>

			<p>Διότι χαλινὸς ἐστί, πάσης κακοπραγίας, <br>
			διδάσκαλος δὲ ἀρετῆς, καὶ πάσης εὐπραγίας.</p>

			<p>Φόβον Θεοῦ, ὦ ἀδελφοί, πάντες ἐγκολπωθῶμεν, <br>
			ὅπως τέλους εἰρηνικοῦ, πάντες ἀξιωθῶμεν.</p>

			<p>Πάντοτε εἶναι ἕτοιμος, ὅστις Θεὸν φοβῆται· <br>
			κ᾿ ἐν ὥρᾳ τοῦ θανάτου του, οὐδόλως θὰ πτοῆται.</p>

			<p>Μάλιστα ὡς πανήγυριν, αὐτὴν θὰ περιμένῃ, <br>
			ὅτ᾿ εις ζωὴν αἰώνιον, ἐντεῦθεν μεταβαίνει.</p>

			<p>Ἐκεῖ ζωὴ ἀΐδιος, ἄῤῥητος εὐφρροσύνη, <br>
			ἄφατος ἀγαλλίασις, ἔνθεος χαρμοσύνη.</p>

			<p>Μακάριος τρισμάκαριος, ὅστις τὴν ἐπιτύχῃ, <br>
			ἄθλιος καὶ τρισάθλιος, ὅστις τὴν ἀποτύχῃ…</p>

			<p>Γιατὶ ὁ μὲν ἐκέρδισε, ζωὴν τὴν μακαρίαν· <br>
			ὁ δέ, τὴν ἀτελεύτητον, βασάνων τιμωρίαν.</p>

			<p>Ὁ μὲν θὰ εἶναι στοὺς χορούς, Ἀγγέλων καὶ Ἁγίων, <br>
			ὁ δὲ μὲ τῶν συντρόφων του, δαιμόνων τῶν ἀγρίων…</p>

			<p>Ταῦτα, ἂς τὰ σκεφθῇ καλῶς, ὅστις Χριστὸν πιστεύει, <br>
			διότ᾿ ὅσα μᾶς ἐδίδαξεν, εἰς πάντα ἀληθεύει.</p>

			<p>Δὲν εἶναι μῦθος τοῦ Χριστοῦ, ἡ θεία διδασκαλία, <br>
			ἀλλ᾿ εἶναι ῥήματα ζωῆς, σάλπιγξ ἐπουρανία.</p>

			<p>Μόνον ὁ ἄφρων καὶ τυφλός, κι᾿ ὅλως ἐσκοτισμένος, <br>
			Θεοῦ ἀρνεῖται ὕπαρξιν, τῇ ὕλῃ προσηλωμένος.</p>

			<p>Τοῖς κτήνεσι ὁμοιωθείς, ἐν τιμῇ ὤν, οὐ συνῆκε, <br>
			κι᾿ ἀλόγοις παρασυμβληθείς, τὰ κρείττονα ἀφῆκε…</p>

			<p>Ἀλλ᾿ ὦ Ἥλιε νοητέ, τὰ πάντα ὁ φωτίζων, <br>
			μὴ παύσῃ εἰς τὸν φόβον σου, πάντας ἡμᾶς στηρίζων.</p>

			</td>
		</tr>
	</table>
</div>

<hr>

</body>

</html>
