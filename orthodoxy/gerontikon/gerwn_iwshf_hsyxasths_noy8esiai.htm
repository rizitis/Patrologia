<html>

<head>
<meta http-equiv="Content-Language" content="el">
<meta http-equiv="Content-Type" content="text/html; charset=utf-8">
<title>Νουθεσίες Γέροντος Ιωσήφ Αγιορείτου του Ησυχαστού</title>
<link rel="stylesheet" type="text/css" href="../../styles.css">
</head>

<body>

<h1>Νουθεσίες Γέροντος Ἰωσὴφ Ἁγιορείτου, τοῦ Ἡσυχαστοῦ (†1959)</h1>

<p style="text-align: center"><font color="#cc0000"><i>Προέλευση ἀρχικοῦ 
κειμένου: ἱστοχῶρος <a target="_blank" href="http://www.pigizois.gr">ΠΗΓΗ ΖΩΗΣ</a></i></font></p>

<hr>

<div align="center">
	<table border="0" cellpadding="8" id="table1" width="480">
		<tr>
			<td>* Ἡ ἀπόγνωσις εἶναι θανάσιμος ἁμαρτία, καὶ χαίρει ἐν αὐτῇ ὑπὲρ ἅπαντα 
			ὁ διάβολος. Διαλύεται δὲ εὐθὺς μὲ τὴν ἐξαγόρευσιν.<p>* Τὸ ἁμάρτημα τὸ 
			μικρὸν ἢ τὸ μέγα διὰ τῆς ἀληθοῦς μετανοίας ἐξαφανίζεται.</p>

			<p>* Μόνον τὴν μετάνοιαν τοῦ ἀνθρώπου, ἐὰν λάβῃ εἰς χεῖράς Του ὁ Φιλάνθρωπος, 
			ὅλα τὰ ἄλλα γνωρίζει Αὐτὸς νὰ οἰκονομῇ πανσόφως εἰς σωτηρίαν... Ὁ ἐλεήμων 
			Θεὸς αἰτίαν γυρεύει καὶ ἀφορμὴν διὰ νὰ σώσῃ ψυχήν.</p>

			<p>* Ἐπειδὴ ἐμολύναμε τὸν νοῦν μας, τὴν καρδίαν μας καὶ τὸ σῶμα μας, 
			μὲ λόγον, μὲ ἔργον, κατὰ διάνοιαν, τώρα δὲν ἔχομεν παρρησίαν. Δὲν ἔχομεν 
			ἔνδυμα γάμου. Δι᾿ αὐτὸ πρέπει νὰ καθαρισθῶμεν μὲ ἐξομολόγησιν, μὲ δάκρυα, 
			μὲ πόνον ψυχῆς· καὶ τὸ πάντων ἀνώτερον, μὲ προσευχήν, ὅπου καθαρίζει 
			καὶ τελειοποιεῖ τὸν ἄνθρωπον.</p>

			<p>* Καί, ὅσον ἐσὺ καθαρίζεις ἀπὸ τὰ πάθη, τόσον εἰρηνεύεις καὶ σωφρονεῖς 
			καὶ ἐννοεῖς τὸν Θεόν.</p>

			<p>* Ἡμεῖς νὰ ζητῶμεν τὸ ἔλεος τῆς ἀφέσεως τῶν ἁμαρτιῶν μας καὶ νὰ ἐπιμεληθῶμεν 
			τὴν καθαρότητα τῆς ψυχῆς, καὶ τὰ τοῦ Θεοῦ ἔρχονται μόνα τους χωρὶς τὴν 
			ζήτησιν ἡμῶν.</p>

			<p>* Φροντίζετε τὴν ψυχήν σας μόνον· αὐτὴν μεριμνᾶτε νὰ σώσετε ὁποὺ 
			εἶναι τιμία, ἀθάνατος.</p>

			<p>* Ὅταν ἐξομολογῆται ὁ ἄνθρωπος, καθαρίζεται ἡ ψυχή του καὶ γίνεται 
			ἀδάμαντας φωτεινός... Χωρὶς τὴν ἐξομολόγησιν, μετάνοια δὲν λογίζεται· 
			καὶ χωρὶς τὴν μετάνοιαν ἄνθρωπος δὲν σώζεται...</p>

			<p>* Ἂν δὲν ἀφήσῃς τὴν ἁμαρτίαν ὅ,τι καὶ ἂν κάνῃς πηγαίνει χαμένο. Μόλις 
			χωρίσεις καὶ ἀφήσεις τὴν ἁμαρτίαν ὅλα εἶναι συγχωρημένα μετὰ τὴν ἐξομολόγησιν.</p>

			<p>* Ὅλα συγχωροῦνται, μόνον ὅσα δὲν ἐξομολογηθοῦν, ἐκεῖνα δὲν συγχωροῦνται... 
			Χῦσε δυὸ σταγόνες δάκρυα μὲ πόνον ψυχῆς, καὶ ξεπλύνεται ὅλος ὁ ρύπος.</p>

			</td>
		</tr>
	</table>
</div>

</body>

</html>
