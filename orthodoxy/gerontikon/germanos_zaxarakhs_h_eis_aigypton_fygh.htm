<html>

<head>
<meta http-equiv="Content-Language" content="el">
<meta http-equiv="Content-Type" content="text/html; charset=utf-8">
<title>Αρχιμανδρίτης Γερμανός Ζαχαράκης - Η εις Αίγυπτον φυγή</title>
<link rel="stylesheet" type="text/css" href="../../styles.css">
</head>

<body lang="el">

<p style="text-align: center">Ἀρχιμανδρίτου Δαμασκηνοῦ Θ. Ζαχαράκη, <br>
Ἡγουμένου Ἱερᾶς Μονῆς Ἀγάθωνος</p>

<h1>Ἡ εἰς Αἴγυπτον φυγή</h1>

<p>Φύγανε γιὰ τὴν Αἴγυπτο μὲ τὸν Χριστὸ στὰ χέρια, <br>
γιατὶ ὁ Ἡρώδης, πίσω τους, ἀκόνιζε μαχαίρια.</p>

<p>Τὴ μέρα μὲς στὸν καύσωνα, τὸ βράδυ μὲς στὸ κρύο, <br>
γιὰ νὰ γλυτώσουν τὸ παιδὶ ἀπ’ τ’ ἄγριο θηρίο.</p>

<p>Μέρες πολλὲς περπάταγαν, ἀπ’ τὸ πρωὶ ὡς τὸ βράδυ, <br>
ὥσπου μιὰ νύχτα εἴδανε φῶτα μὲς στὸ σκοτάδι.</p>

<p>Ἄνοιξαν βῆμα γρήγορο, νὰ πᾶνε ὣς ἐκεῖ, <br>
καὶ στὴν καλύβα φτάσανε ἑνὸς τρανοῦ λῃστῆ.</p>

<p>Μόλις τοὺς εἶδε, ἀγρίεψε, ἄρπαξε τὸ τουφέκι, <br>
μήπως, φεύγοντας ἀπὸ ἐκεῖ, προδώσουνε τὸ στέκι.</p>

<p>Τοὺς πῆρε στὴν καλύβα του, τοὺς ἔκλεισε ἐκεῖ, <br>
ὁποῦ ἦταν ἡ γυναῖκα του μὲ τὸ μικρὸ παιδί.</p>

<p>Πόνος πολὺς κρυβότανε μὲς στὴν καλύβα αὐτή, <br>
ἀφοῦ οἱ δυό τους εἴχανε ἄρρωστο τὸ παιδί.</p>

<p>Εἶχε τὸ σῶμα κόκκινο, γεμᾶτο μὲ πληγές, <br>
καὶ τὸ καημένο ἔκλαιγε μὲ γοερὲς κραυγές.</p>

<p>Δειλὰ-δειλὰ ἡ γυναῖκα του κάλεσε τὴ Μαρία, <br>
νὰ πᾶνε νὰ καθίσουνε κι αὐτοὶ σὲ μιὰ γωνία.</p>

<p>Ἐκεῖνος ἐκαθότανε μόνος κι ἀγριεμένος, <br>
κι ἀπὸ τὸ κλάμα τοῦ παιδιοῦ πολὺ ἐκνευρισμένος.</p>

<p>Τὴν ἄλλη μέρα, τὸ πρωί, μὴ φύγουνε οἱ ξένοι, <br>
ἔφυγε καὶ τὴν πόρτα του ἄφησε κλειδωμένη.</p>

<p>Μὲς στὴν καλύβα τὴν κλειστὴ καὶ μέσα στὸν ὀντᾶ, <br>
τὴ μέρα ἐκείνη γίνανε πράγματα θαυμαστά.</p>

<p>Ἡ Παναγία ζήτησε λίγο ζεστὸ νερό, <br>
καὶ μιὰ λεκάνη πήλινη, νὰ πλύνει τὸν Χριστό.</p>

<p>Τὴν ὥρα ποὺ λουζότανε μπροστά τους ὁ Χριστός, <br>
ἡ μάννα τοῦ ἄρρωστου παιδιοῦ, τὸν ἔβλεπε στὸ φῶς.</p>

<p>Μαρία, λεκάνη καὶ νερὸ καὶ πιὸ πολὺ ὁ Χριστός, <br>
ὅλοι τους κυκλωθήκανε ἀπὸ τὸ οὐράνιο φῶς.</p>

<p>Σηκώθηκε ἡ Παναγιά, ν’ ἀδειάσει τὸ νερό, <br>
μὲς στὸ ὁποῖο μόνη της ἔπλυνε τὸν Χριστό.</p>

<p>«Στάσου Κυρά, τῆς φώναξε, ἡ γυναῖκα τοῦ λῃστῆ, <br>
θέλω στὸ ἴδιο τὸ νερὸ νὰ πλύνω τὸ παιδί.</p>

<p>Ἄν πλύνω τὸ παιδάκι μου στὰ ἴδια τὰ νερά, <br>
ἔχω βαθιὰ πεποίθηση πὼς θὰ γενεῖ καλά».</p>

<p>«Πλῦνε το», εἶπε ἡ Παναγιά, ποὺ γνώριζε καλά, <br>
πῶς τὸ παιδὶ ὁ Ἰησοῦς θὰ τὄκανε καλά.</p>

<p>Μόλις ἐκείνη ἄρχισε νὰ πλένει τὸ παιδί, <br>
ἄρχισε κι ἡ ἀρρώστεια του, εὐθὺς νὰ ὑποχωρεῖ.</p>

<p>Σιγὰ-σιγὰ καθάρισε, φύγαν οἱ κοκκινάδες, <br>
κι ἐκστατικὲς τὸ κοίταζαν, μαζί, οἱ δυὸ μανᾶδες.</p>

<p>Σταμάτησαν τὰ κλάματα καὶ τ’ ἀναφιλητά, <br>
κι ὀλη ἡ καλύβα γέμισε γαλήνη καὶ χαρά.</p>

<p>Ὅταν, πρὸς τὸ ἀπόγενμα, γύρισε ὁ λῃστής, <br>
τῶν ἐξαισίων τοῦ Θεοῦ, ἔγινε θεατής.</p>

<p>«Γυναῖκα, τί ἔγινε ἐδῶ, τί θαῦμα εἶν’ αὐτό, <br>
ποὺ τὸ παιδί μας ἔκανε ἀπὸ ἄρρωστο γερό;»</p>

<p>«Καλέ μου, αὐτοὶ οἱ ἄνθρωποι, μὲ τὸ μικρὸ παιδί, <br>
γιατρέψαν τὸ παιδάκι μας! Εἶναι πολὺ καλοί.</p>

<p>Πρόσεξε, σὲ παρακαλῶ, μὴν πάθουνε κακό, <br>
ἡ ἐπίσκεψή τους ἤτανε δῶρο ἀπ’ τὸν Θεό».</p>

<p>Οἱ «ξένοι» συνεχίσανε τὴ μακρινὴ πορεία, <br>
κι ἀφῆσαν τὴ ληστοφωλιὰ σὲ ἔκσταση κι ἀπορία.</p>

<p>Τριαντατρία χρόνια πέρασαν, καθένα ἀπ’ τὰ παιδιά, <br>
δρόμο δικό του βάδισε στοῦ κόσμου τὴν «ἀρημιά».</p>

<p>Τὸ ληστοπαίδι «σπούδασε» ἄρπαγας καὶ λῃστής, <br>
τοῦ ἴδιου τοῦ πατέρα του, ἔγινε μιμητής.</p>

<p>Τοῦ Ἰησοῦ γνωρίζουμε τὴν ἱερὴ πορεία, <br>
μέσ’ ἀπ’ τὰ εὐαγγέλια κι ἀπὸ τὴν ἱστορία.</p>

<p>Παρότι ἀλήθειες δίδαξε στὸν ἄστατο λαό, <br>
ἐκεῖνος τὸν ἀνέβασε, ὡς κακοῦργο, στὸν σταυρό.</p>

<p>Συνέπεσε; Τύχη ἀγαθή; Τὴν ἐποχὴ αὐτὴ <br>
καὶ τὸ παιδὶ τοῦ λήσταρχου ἤτανε φυλακή.</p>

<p>Δέσμιο ἐκρατούσανε τὸν νεαρὸ λῃστή, <br>
γιὰ κάποιο του ἀτόπημα, κι αὐτὸς νὰ δικαστεῖ.</p>

<p>Κακοῦργοι θεωρήθηκαν, καθεὶς γι’ ἀλλο σκοπό, <br>
καὶ καταδικασθήκανε κι οἱ δυό τους στὸν σταυρό.</p>

<p>Ἀνεβασμένοι καὶ οἱ δυό, ὁ καθένας στὸν σταυρό του, <br>
ἴσως καὶ νὰ θυμήθηκαν ποιὸν εἶχαν στὸ πλευρό τους.</p>

<p>Τὸ πονεμένο τὸ παιδί, ὁ ἄρρωστος μικρούλης, <br>
ποὺ κάποτε τὸν γιάτρεψε ὁ πρόσφυγας Χριστούλης,</p>

<p>εἶναι ὁ ἐκ δεξιῶν λῃστής, θαυμάστε, χριστιανοί μου, <br>
εἶν’ ὁ λῃστής, ποῦ στὸν Χριστό, εἰπε τὸ «μνήσθη, τί μου»!</p>

<p>Ὅταν, παιδιά, ἀνταμώσανε ἐκείνη τὴ βραδιά, <br>
τὸ φῶς ποὺ τοὺς ἐσκέπασε, τοὺς ἕνωσε γερά.</p>

<p>Καί, τώρα, πάνω στὸν σταυρό, στ’ εὐλογημένο ξύλο, <br>
χάρισε τὸν Παράδεισο στὸν παιδικὸ τὸν φίλο!</p>

<p>(ἔμμετρη διήγηση ποὺ διασώζει ἡ Ἰεροσολυμητικὴ παράδοση)</p>

</body>

</html>
