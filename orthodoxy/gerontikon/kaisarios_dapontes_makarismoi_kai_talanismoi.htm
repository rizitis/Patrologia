<html>

<head>
<meta http-equiv="Content-Type" content="text/html; charset=utf-8">
<meta http-equiv="Content-Language" content="el">
<title>Καισάριος Δαπόντες - Μακαρισμοί και τελωνισμοί</title>
<link rel="stylesheet" type="text/css" href="../../styles.css">
</head>

<body lang="el">

<h1>Καισάριος Δαπόντες - Μακαρισμοὶ καὶ ταλανισμοί</h1>

<div align="center">
	<table border="0" cellpadding="8" cellspacing="1" id="table1">
		<tr>
			<td><h2>ΜΑΚΑΡΙΣΜΟΙ</h2>

			<p>Μακάριος ὅστις νικᾷ αὐτὸς τὸν ἑαυτόν του, <br>
			παρὰ ὁποῦ ὁ στρατηγός, στράτευμα τῶν ἐχθρῶν του.</p>

			<p>Μακάριος ὁ ἄνθρωπος ὁποῦ ὑποδουλώσει, <br>
			τὸ σῶμα τοῦτο τὸ θερμόν, ἵππον καὶ χαλινώσει.</p>

			<p>Μακάριος ὁ ἄνθρωπος ὁποῦ καὶ τὸν ἐχθρόν του, <br>
			τὸν ἀγαπᾷ καὶ τὸν τιμᾷ, ὡσὰν τὸν ἀδελφόν του.</p>

			<p>Μακάριος δὲ ὅποιος ὑπακοὴν μανθάνει, <br>
			ὅτι αὐτὴ καὶ δαίμονας νὰ τὸν ἀκοῦν τοὺς κάνει.</p>

			<p>Μακάριος ὁ ἄνθρωπος ὁποῦ ἐκ τῶν δαιμόνων, <br>
			πάσχει σεληνιάζεται μ᾿ εὐχαριστίαν μόνον.</p>

			<p>Μακάριος ὁ ἄνθρωπος, ὁποῦ τοὺς πειρασμούς του, <br>
			τοὺς ἔχει δι᾿ ἁγιασμούς, διὰ καθαρισμούς του.</p>

			<p>Μακάριος ὁ ἄνθρωπος, ὅποιος τὴν πτωχείαν, <br>
			τὴν ὑπομένει καρτερῶς καὶ μὲ εὐχαριστίαν.</p>

			<p>Μακάριος ὁποῦ περνᾷ, μὲ πτώχεια καὶ εἰρήνην, <br>
			παρὰ εἰς τὰ παλάτια μὲ μάχην καὶ αἰσχύνην.</p>

			<p>Μακάριος ὁποῦ μισεῖ τόσον τὴν ἁμαρτίαν, <br>
			ὅσον οἱ δαίμονες μισοῦν τὴν ἀρετὴν τὴν θείαν.</p>

			<p>Μακάριος ὁπ᾿ ἔμαθε τὴν ἀρετὴν παιδιόθεν, <br>
			ὅτι αὐτὸς χάριν πολλήν, δέχεται οὐρανόθεν.</p>

			<p>Μακάριος δὲ ὅποιος καὶ εἰς τὰ γηρατειά του, <br>
			καὶ τὴν ἐπαραδώσει δὲ αὐτὴν εἰς τὰ παιδιά του.</p>

			<p>Μακάριος ὁποῦ περνᾷ στὰ ἔργα Φαρισαῖον, <br>
			Τελώνην στὴν ταπείνωσιν, στὴν χάριν τὸν Ζακχαῖον.</p>

			<p>Μακάριοι οἱ ἄνθρωποι, ὡς ἄνθρωποι ἂν ζοῦμεν, <br>
			καὶ θέλει ἀνθρωπότης μας καὶ ὅλοι χρεωστοῦμεν.</p>

			<p>Μακάριοι Χριστιανοί, ἀνίσως τοῦ Χριστοῦ μας, <br>
			τὰ λόγια μὲ τὰ ἔργα μας ταιριάζουν τοῦ Θεοῦ μας.</p>

			<p>Μακάριοι οἱ εὐσεβεῖς, ἂν εὐσεβῶς φρονοῦμεν, <br>
			ὡς ἡ εὐσέβεια ζητεῖ καὶ ζοῦμεν καὶ λαλοῦμεν.</p>

			<p>Μακάριοι οἱ ἱερεῖς, ὡς ἱερεῖς ἂν ζοῦσι, <br>
			καὶ τὴν ἱερωσύνην τους ὡς πρέπει τὴν κρατοῦσι.</p>

			<p>Μακάριοι οἱ ἡγούμενοι, ὡς ἡγούμενοι ἂν ζοῦσι, <br>
			τιμὴν τὴν ἡγουμενικὴν δὲν τὴν περιφρονοῦσι.</p>

			<p>Μακάριοι οἱ μοναχοί, ὡς μοναχοὶ ἂν ζοῦσι, <br>
			τοὺς ὅρους τῆς μοναχικῆς δὲν τοὺς ἐξεπερνοῦσι.</p>

			<h2>ΤΑΛΑΝΙΣΜΟΙ</h2>

			<p>Ἀλλοίμονον ὁ ἀνθρωπος, ὁποῦ τὴν λειτουργίαν, <br>
			ὡς χασομέρι τὴν κρατεῖ καὶ τὴν ἀκολουθίαν.</p>

			<p>Ἀλλοίμονον στὸν ἄνθρωπο, ὁποῦ τὴν λειτουργίαν, <br>
			ἀφίνει διὰ τὴν δουλειά, καὶ τοῦ σπιτιοῦ τὴν χρείαν.</p>

			<p>Ἀλλοίμονον εἰς ὅποιον γιὰ πράγματα ἀχρεῖα,<br>
			ἀνθρώπινα, προσωρινά, καταφρονεῖ τὰ θεῖα.</p>

			<p>Ἀλλοίμονον εἰς ὅποιον τὴν θείαν Κοινωνίαν, <br>
			δὲν τὴν ζητεῖ μὲ ἄπειρον, πόθον καὶ ἐπιθυμίαν.</p>

			<p>Ἀλλοίμονον στὸν ἄνθρωπον, ὁποῦ στὴν Ἐκκλησίαν, <br>
			στέκει μὲ ἀνευλάβειαν καὶ μὲ ἀνορεξίαν.</p>

			<p>Ἀλλοίμονον εἰς ὅποιον τὴν ἐξαγόρευσίν του, <br>
			δὲν τὴν ἐκάνει καὶ συχνήν, μὲ ὅλην τὴν ψυχήν του.</p>

			<p>Ἀλλοίμονον εἰς ὅποιον πάλιν εἰς τὰ κακά του, <br>
			γυρίζει ὡσὰν τὸ σκυλί, εἰς τὰ ξεράσματά του.</p>

			<p>Ἀλλοίμονον εἰς ὅποιον, καλὸν μπορεῖ νὰ κάνῃ, <br>
			καὶ δὲν τὸ κάνει σήμερον και αὔριον τὸ χάνει.</p>

			<p>Ἀλλοίμονον στὸν ἄνθρωπο, ὁποῦ τὰ ὑστερνά του, <br>
			ποτὲ δὲν συλλογίζεται καὶ τ᾿ ἁμαρτήματά του.</p>

			<p>Ἀλλοίμονον στὸν ἄνθρωπον, ὅπου τὸν θάνατόν του, <br>
			δὲν μελετᾷ, δὲν τὸν θωρεῖ, καθὼς τὸν ἴσκιόν του.</p>

			<p>Ἀλλοίμονον στὸν ἄνθρωπο, ὁποῦ τὸν ἐμαλώνει, <br>
			τὸν πλήττει ἡ συνείδησις καὶ δὲν τὸ διορθώνει.</p>

			<p>Ἀλλοίμονον στὸν ἄνθρωπον ὁποῦ τὸν δέρνει ἄλλος, <br>
			καὶ δὲν τὸν δέρνει καὶ ὁ νοῦς, δάσκαλος ὁ μεγάλος.</p>

			<p>Ἀλλοίμονον εἰς ὅποιον, δὲν βλέπει τοῦ ματιοῦ του, <br>
			τὸ δόκανον μόνον θωρεῖ τὸ κάρφος τ᾿ ἀδελφοῦ του.</p>

			<p>Ἀλλοίμονον εἰς ὅποιον τὸ σφάλμα ξεσκεπάζει, <br>
			τὴν ἐντροπὴν τοῦ ἀλλουνοῦ καὶ τὴν παρουσιάζει.</p>

			<p>Ἀλλοίμονον εἰς ὅποιον ζῆ μὲ ὀκνηρίαν, <br>
			καὶ δὲν τὸν μέλλει γιὰ ψυχήν, καὶ διὰ σωτηρίαν.</p>

			<p>Ἀλλοίμονον στὸν ἄνθρωπον ὁποῦ εἰς τὴν ζωήν του,<br>
			ἀπολαμβάνει τ᾿ ἀγαθὰ καὶ τὴν ἀνάπαυσίν του.</p>

			<p>Ἀλλοίμονον στὸν ἄνθρωπον ὁποῦ τὴν ἀρχοντιά του, <br>
			τὴν ἔχει διὰ λόγου του μόνον καὶ τὴν κοιλιάν του.</p>

			<p>Ἀλλοίμονον στὸν ἄνθρωπο ὁποῦ νὰ σκανδαλίσῃ,<br>
			ἄνθρωπον μέγαν ἢ μικρόν, καὶ τὴν εἰρήνην λύσει.</p>

			<p>Ἀλλοίμονον στὸν ἄνθρωπο ὁποῦ κακοποιήσει, <br>
			ἄνθρωπον εὐεργέτην του ἢ τὸν καταφρονήσει.</p>

			<p>Ἀλλοίμονον εἰς ὅποιον θυμᾶται τὴν κακίαν, <br>
			καὶ λησμονεῖ τὴν χάριν δέ, καὶ τὴν εὐεργεσίαν.</p>

			<p>Ἀλλοίμονον ὅστις λυπεῖ πατέρα ἢ μητέρα,<br>
			ὅτι αὐτὸς δὲν θέλει δεῖ ποτέ του καλὴ μέρα.</p>

			<p>Ἀλλοίμονον εἰς ὅποιον πατέρα τὰ παιδιά του, <br>
			δὲν τὰ διδάσκει ἀρετὴν μ᾿ ὅλα τὰ δυνατά του.</p>

			<p>Ἀλλοίμονον ὅπου πονεῖ πλειότερο τὸ ῥαβδί του,<br>
			ἀπὸ τὴν θυγατέρα του καὶ ἀπὸ τὸ παιδί του.</p>

			<p>Ἀλλοίμονον εἰς ὅποιον παράδειγμ᾿ ἁμαρτίας, <br>
			φανῇ στὸν κόσμο καὶ γενῇ πατὴρ τῆς ἀπωλείας.</p>

			<p>Ἀλλοίμονον στὸν ἄνθρωπον ὁποῦ παρακινήσει, <br>
			τὸν ἄνθρωπον εἰς τὸ κακό, καὶ πάγει νὰ τὸν κρημνίσει.</p>

			<p>Ἀλλοίμονον εἰς ὅποιον καλὸν δὲν συλλογᾶται,<br>
			ἄνθρωπον δὲν ἐντρέπεται, καὶ Θεὸν δὲν φοβᾶται.</p>

			<p>Ἀλλοίμονον στὸν ἄνθρωπον ὁποῦ τὴν εὐμορφίαν, <br>
			κακομεταχειρίζεται Θεοῦ φιλοδωρίαν.</p>

			<p>Ἀλλοίμονον ὁποῦ μπορεῖ γράμματα καὶ σοφίαν, <br>
			νὰ μάθῃ, νὰ μαθαίνει δέ, τέχνην καὶ πραγματείαν.</p>

			<p>Ἀλλοίμονον στὸν ἄνθρωπον ὁποῦ τὴν ἁμαρτίαν, <br>
			δὲν τὴν ἐκκόπτει στὴν ἀρχήν, εἰς τὴν ἀδυναμίαν.</p>

			<p>Ἀλλοίμονον στὸν ἄνθρωπον ὁποῦ τὴν κολακείαν, <br>
			τὴν λέγει καὶ καταφρονεῖ ἀλήθειαν τὴν θείαν.</p>

			<p>Ἀλλοίμονον εἰς ὅποιον κατηγορεῖ, ὑβρίζει, <br>
			καταλαλεῖ, αἰσχρολογεῖ σὰν τὸ σκυλὶ γαυγίζει.</p>

			<p>Ἀλλοίμονον στὸν ἄνθρωπον ὁποῦ τὴν βλασφημίαν,<br>
			τὴν ἔχει εἰς τὸ στόμα του καὶ κάλλιο πῦρ φωτίαν.</p>

			<p>Ἀλλοίμονον εἰς ὅποιον νὰ ψευδομαρτυρήσῃ, <br>
			πηγαίνει στὰ κριτήρια καὶ γιὰ νὰ ψευδορκήσῃ.</p>

			<p>Ἀλλοίμονον στὸν ἄνθρωπον ὁποῦ εἰς τὸν ἐχθρόν του, <br>
			κάνει αὐτὸς ἐκδίκησιν πάσχει γιὰ τὸ κακόν του.</p>

			<p>Ἀλλοίμονον στὸν ἄνθρωπον ὁποῦ δὲν παραιτήσει, <br>
			τὴν ἁρπαγὴν καὶ τὴν κλοπήν, καὶ δὲν μετανοήσει.</p>

			<p>Ἀλλοίμονον στὸν ἄνθρωπον ὁποῦ εἰς ταῖς μαγείαις, <br>
			καὶ καλαντάρια ἔπεσε καὶ ἄλλες φλυαρίες.</p>

			<p>Ἀλλοίμονον στὸν ἄνθρωπον ὁποῦ φωλεύει φθόνος, <br>
			φίδι καλύτερα θηριό, ὁ φθόνος μισὸς φόνος.</p>

			<p>Ἀλλοίμονον εἰς ὅποιον θυμώνεται εὐκόλως, <br>
			καὶ τὸν θυμὸν δὲν τὸν πατεῖ τοῦ διαβόλου ὅλος.</p>

			<p>Ἀλλοίμονον εἰς ὅποιον ἔχει μνησικακίαν, <br>
			ὅτ᾿ εἰς αὐτὸν ὁ σατανᾶς ἔχει τὴν κατοικίαν.</p>

			<p>Ἀλλοίμονον εἰς ὅποιον πορνεύει καὶ μοιχεύει, <br>
			τὸν ἀφανίζει ὁ Θεός, καὶ τὸν ἐξολοθρεύει.</p>

			<p>Ἀλλοίμονον εἰς ὅποιον χάσει τὴν παρθενίαν, <br>
			καλύτερα νὰ ἔχανε τὸ φῶς του, τὴν ὑγείαν.</p>

			<p>Ἀλλοίμονον, ἀλλοίμονον εἰς τὸν ἀρσενοκοίτην, <br>
			καλύτερα μὴ εἶχε γεννηθῆ, οὐαὶ στὸν Σοδομίτην.</p>

			<p>Ἀλλοίμονον χριστιανέ, ἐὰν τὴν Παναγίαν, <br>
			δὲν ἔχεις διὰ φύλακα καὶ διὰ ὁδηγίαν.</p>

			<p>Ἀλλοίμονον εἰς ὅποιον σπουδάζει νὰ πλουτίσῃ, <br>
			καὶ τὸν χρυσὸν ἀπὸ τὸν Χριστόν, κάλλιον προτιμήσει.</p>

			</td>
		</tr>
	</table>
</div>

<hr>

</body>

</html>