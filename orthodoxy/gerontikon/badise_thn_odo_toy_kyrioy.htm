<html>

<head>
<meta http-equiv="Content-Type" content="text/html; charset=utf-8">
<meta http-equiv="Content-Language" content="el">
<title>Βάδισε την οδό του Κυρίου</title>
<link rel="stylesheet" type="text/css" href="../../styles.css">
</head>

<body lang="el">

<h1>Βάδισε τὴν ὁδὸ τοῦ Κυρίου</h1>

<div align="center">
	<table border="0" cellpadding="8" cellspacing="1" id="table1">
		<tr>
			<td>

			Μάταια τρέχεις ἄνθρωπε μὲ ἄγχος κι ἀγωνία <br>
			νὰ φτιάξῃς πλούτη ἐπίγεια, νὰ βρῇς τὴν εὐτυχία.<p>Ἡ εὐτυχία, μάθε το, 
			δὲν βρίσκεται ἐδωπέρα, <br>
			εἶναι χαρὰ ποὺ χάνεται, σκορπᾶται στὸν ἀέρα.</p>

			<p>Τὰ πλούτη τὰ ἐπίγεια εἶναι χαρὰ ποὺ σβήνει, <br>
			μόνο τὸ πλοῦτος τ᾿ οὐρανοῦ αἰώνια δόξα δίνει.</p>

			<p>Ἄνθρωπε πάρ᾿ το σοβαρὰ καὶ μὴ κυττάζῃς πλούτη,<br>
			δὲν θὰ σοῦ φέρουν τὴν χαρὰ μέσ᾿ στὴν ζωὴ ἐτούτη.</p>

			<p>Ὅταν θὰ ἔρθῃ ἡ ὥρα σου, αὐτὸ μόνο θυμήσου, <br>
			κτήρια, πλούτη καὶ τιμὲς δὲν ἔρχονται μαζί σου.</p>

			<p>Πήγαινε ῥίξε μιὰ ματιὰ μέσ᾿ στὰ νεκροταφεῖα, <br>
			νὰ δῇς ἂν παίρνῃς ἄνθρωπε μαζί σου μεγαλεῖα.</p>

			<p>Δυὸ μέτρα παίρνεις ἀπ᾿ τὴ γῆ τὸ σῶμα γιὰ νὰ λειώσῃ <br>
			κι ἀφοῦ θὰ μείνῃς σκελετὸς κι ἐκείνη θὰ σὲ διώξῃ.</p>

			<p>Πήγαινε ῥίξε μιὰ ματιὰ μέσ᾿ στὰ νοσοκομεῖα, <br>
			νὰ δῇς ὑπάρχει ἄνθρωπε γαλήνη κι εὐτυχία;</p>

			<p>Ὅσα παλάτια καὶ λεφτὰ νὰ ἔχουν οἱ καημένοι, <br>
			τὸ σῶμά τους ἀνήμπορο μέσ᾿ στὸ κρεββάτι μένει.</p>

			<p>Δὲν τοὺς προσφέρουν τ᾿ ἀγαθὰ αὐτὸ ποὺ ἐπιθυμοῦνε, <br>
			οὔτε τὴν θεία λύτρωση τὴν ψυχικὴ θὰ βροῦνε,</p>

			<p>ἂν δὲν στραφοῦν ὁλόψυχα μπρὸς στὸν Ἐσταυρωμένο, <br>
			τὸν Κύριο καὶ Λυτρωτή, τὸν ὑπερδοξασμένο,</p>

			<p>μὲ δάκρυα καὶ στεναγμὸ λύτρωση νὰ ζητήσουν <br>
			καὶ μέσ᾿ στὴν Βασιλεία του αἰώνια νὰ ζήσουν.</p>

			<p>Γι᾿ αὐτὸ κύτταξε ἀδελφὲ τὰ ψυχικὰ σημάδια, <br>
			μὴ φύγῃ ἡ ψυχούλα σου κι ἀπ᾿ ἀρετὲς εἶν᾿ ἄδεια.</p>

			<p>Νὰ μὴν κυττάζῃς ἄνθρωπε νὰ κάνῃς ἀδικίες, <br>
			νὰ μὴ κυττάζῃς πονηριὲς καὶ βρομερὲς κακίες.</p>

			<p>Νὰ μὴν σὲ ῥίχνῃ ὁ πονηρὸς εἰς τὴν δική του πλάνη <br>
			καὶ σοῦ μαυρίζει τὴν ψυχὴ καὶ μέσ᾿ στὸν ᾍδη φθάνει.</p>

			<p>Εὔκολος εἶναι κι ἀνοιχτὸς ὁ δρόμος τ᾿ς ἀπωλείας, <br>
			δύσκολος εἶναι καὶ στενὸς ὁ δρόμος τ᾿ς εὐτυχίας.</p>

			<p>Μὰ σὰν καλὰ καὶ διαβῇς ὁδὸν τὴν τεθλιμμένη, <br>
			τότε ἡ δόλια σου ψυχὴ θὰ ζήσῃ εὐτυχισμένη.</p>

			<p>Ὅταν τὶς ἐντολὲς πιστὰ τοῦ Λυτρωτοῦ σου κάνῃς, <br>
			δὲν θὰ σ᾿ ἀφήσῃ ἄνθρωπε ποτέ σου νὰ πεθάνῃς.</p>

			<p>Θὰ σοῦ φορέσῃ ὁ Κύριος ἀμάραντο στεφάνι <br>
			καὶ θά ῾χῃς αἰώνια ἀγαθά, ποὺ ὁ νοῦς σου δὲν τὰ βάνει.</p>

			<p>Τὰ θεϊκὰ προστάγματα στὸ νοῦ σου νά ῾χῃς πάντα, <br>
			νά ῾χῃς αἰωνιότητα κι εὐχάριστα συμβάντα.</p>

			<p>Πάντοτε νὰ προσεύχεσαι μ᾿ ἀγάπη καὶ μὲ πίστη <br>
			στὸν Παντοκράτορα Θεό, τοῦ σύμπαντος τὸν Κτίστη.</p>

			<p>Στὴν Ἐκκλησία τοῦ Θεοῦ πάντοτε νὰ πηγαίνῃς, <br>
			τὶς ἐντολὲς τοῦ Ἰησοῦ πάντοτε νὰ μαθαίνῃς.</p>

			<p>Μὲ θεία ἐξομολόγηση, μὲ θεία Κοινωνία <br>
			καὶ μὲ ἀγάπη, προσευχή, θὰ βρῇς τὴν εὐτυχία.</p>

			<p>Αὐτὰ ἂν κάνῃς ἀδελφέ, ἀνάβει φῶς μπροστά σου, <br>
			ἔχεις γαλήνια τὴν ψυχή καὶ τὸν Χριστὸ κοντά σου.</p>

			<p>Νὰ μὴν νομίζῃς ὅλα αὐτὰ πὼς εἶναι παραμύθια, <br>
			εἶναι οἱ θεῖες ἐντολές, καὶ λέγουν τὴν ἀλήθεια.</p>

			<p>Ὅποιος θελήσῃ νὰ σωθῇ ὀπίσω μου ἂς ἔλθῃ, <br>
			ἂς ἀρνηθῇ τὰ πάθη του κι αἰώνιο φῶς θὰ ἔχῃ.</p>

			<p>Αὐτὰ διδάσκει ὁ Κύριος στὸ Εὐαγγέλιό του, <br>
			γιὰ ὅσους θέλουνε νὰ μποῦν εἰς τὸ Βασίλειό Του.</p>

			<p>Ὅταν τὸν Μέγα Λυτρωτὴ πιστὰ ὑπηρετήσῃς, <br>
			τότε θ᾿ ἀξιωθῇς καὶ σὺ δεξιά του νὰ καθήσῃς.</p>

			<p>Θὰ λάβῃς ἀπὸ τὸν Θεὸ τὴν θεία εὐλογία, <br>
			αἰώνια, ὄμορφη ζωή, μεγάλη εὐτυχία.</p>

			<p>Κοντὰ στὸν Παντοκράτορα αἰώνια θὰ ζήσῃς <br>
			καὶ μὲ τὰ θεῖα τάγματα καὶ σὺ θὰ τὸν ὑμνήσῃς.</p>

			<p>Ἀμήν.</p>

			</td>
		</tr>
	</table>
</div>

<hr>

</body>

</html>