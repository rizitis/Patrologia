<html>

<head>
<title>Αγιολόγιον - Δεκέμβριος 31</title>
<meta http-equiv="Content-Language" content="el">
<meta http-equiv="Content-Type" content="text/html; charset=utf-8">
<link rel="stylesheet" type="text/css" href="../../../styles.css">
</head>

<h1>Ἁγιολόγιον - Δεκέμβριος 31</h1>

<ul>
	<li><a href="#Ἡ_Ὁσία_Μελάνη_ἡ_Ῥωμαία">Ἡ Ὁσία Μελάνη ἡ Ῥωμαία</a></li>
	<li><a href="#Ὁ_Ἅγιος_Ζωτικός_ὁ_Ὀρφανοτρόφος">Ὁ Ἅγιος Ζωτικός ὁ Ὀρφανοτρόφος</a></li>
	<li><a href="#Ὁ_Ὅσιος_Γελάσιος">Ὁ Ὅσιος Γελάσιος</a></li>
	<li><a href="#Ὁ_Ὅσιος_Γάιος">Ὁ Ὅσιος Γάιος</a></li>
	<li><a href="#Οἱ_Ἁγίες_δέκα_(10)_Παρθένες">Οἱ Ἁγίες δέκα (10) Παρθένες</a></li>
	<li><a href="#Ἡ_Ἁγία_Ὀλυμπιοδώρα">Ἡ Ἁγία Ὀλυμπιοδώρα</a></li>
	<li><a href="#Ὁ_Ἅγιος_Βούσιρις">Ὁ Ἅγιος Βούσιρις</a></li>
	<li><a href="#Ἡ_Ἁγία_Νέμη">Ἡ Ἁγία Νέμη</a></li>
	<li><a href="#Ὁ_Ἅγιος_Γαυδέντιος">Ὁ Ἅγιος Γαυδέντιος</a></li>
	<li><a href="#Ὁ_Ἅγιος_Γεώργιος_ὁ_Θαυματουργὸς_καὶ_λεγόμενος_μαχαιρωμένος">Ὁ 
	Ἅγιος Γεώργιος ὁ Θαυματουργὸς καὶ λεγόμενος μαχαιρωμένος</a></li>
	<li><a href="#Ἀπόδοσις_τῆς_ἑορτῆς_τῶν_Χριστουγέννων">Ἀπόδοσις τῆς ἑορτῆς τῶν 
	Χριστουγέννων</a></li>
</ul>
<hr>
<p><b><a name="Ἡ_Ὁσία_Μελάνη_ἡ_Ῥωμαία">Ἡ Ὁσία Μελάνη ἡ Ῥωμαία</a></b></p>

<p>Ἔζησε στὰ χρόνια ποὺ βασιλιὰς ἦταν ὁ Ὀνώριος, δεύτερος γιὸς τοῦ Μεγάλου Θεοδοσίου. 
Οἱ γονεῖς της, εὐγενεῖς καὶ πλούσιοι, τὴν πάντρεψαν σὲ μικρὴ ἡλικία καὶ ἀπέκτησε 
δυὸ παιδιά. Ὅμως μεγάλες δοκιμασίες τὴν περίμεναν. Τὴν μητρική της καρδιὰ σπάραξε 
ὁ θάνατος τῶν δυὸ παιδιῶν της. Μετὰ ἀπὸ λίγο καὶ ἐντελῶς ξαφνικά, πέθανε ὁ σύζυγός 
της. Καὶ γιὰ νὰ γεμίσει τὸ πικρὸ ποτήρι τῆς λύπης, χάνει καὶ τοὺς γονεῖς της. Οἱ 
στιγμὲς δύσκολες. Ποιὸς θὰ τὴν παρηγορήσει; Μὰ ποιὸς ἄλλος; Ὁ λόγος τοῦ Θεοῦ, ποὺ 
λέει: «τῇ ἐλπίδι χαίροντες, τῇ θλίψει ὑπομένοντες, τῇ προσευχῇ προσκαρτεροῦντες». 
(Ἀπολυτίκιον, τὸ ἴδιο μὲ αὐτὸ τῆς Ἁγίας Ἀνυσίας, 30 Δεκεμβρίου). Δηλαδή, ἡ ἀκλόνητη 
ἐλπίδα σας στὰ μέλλοντα ἀγαθά, νὰ σᾶς γεμίζει χαρὰ καὶ νὰ σᾶς ἐνισχύει γιὰ νὰ δείχνετε 
ὑπομονὴ στὴ θλίψη. Καὶ νὰ ἐπιμένετε στὴν προσευχή, συνεχίζει ὁ λόγος τοῦ Θεοῦ, ἀπὸ 
τὴν ὁποία θὰ λαμβάνετε σπουδαία βοήθεια στὶς δύσκολες περιστάσεις τῆς ζωῆς σας. 
Ἔτσι καὶ ἡ Μελάνη, ἀδιάφορη γιὰ τὶς κοσμικὲς ἀπολαύσεις, ἀποσύρθηκε σὲ ἕνα ἐξοχικό 
της κτῆμα, ὅπου ἀφοσιώθηκε στὴ μελέτη καὶ τὴν προσευχή. Ἐκεῖ ἐπίσης καλλιγραφοῦσε 
ἱερὰ βιβλία καὶ τὰ ἔδινε νὰ τὰ διαβάζουν οἱ πιστοί. Διέθεσε ὅλη της τὴν περιουσία 
γιὰ τὴν ἀνακούφιση τῶν φτωχῶν καὶ ἀσθενῶν. Καὶ ἀφοῦ ἐπισκέφθηκε πολλοὺς τόπους βοηθῶντας 
τοὺς πάσχοντες, κατέληξε στὴν Ἱερουσαλήμ, ὅπου καὶ πέθανε ἀπὸ πλευρίτιδα. Ὁ δὲ Σ. 
Εὐστρατιάδης γράφει τὰ ἑξῆς γιὰ τὴν Ἁγία αὐτή: »...Αὐτὴ ἣν ἐπὶ τῆς βασιλείας Ὀνωρίου 
(395-423) Ῥωμαία πλουσία καὶ ἐκ γένους περιφανοῦς καὶ ἐνδόξου. Συζευχθεῖσα παρὰ 
τὴν θέλησιν αὐτῆς, ἀπεσύρθη μετὰ τὸν θάνατον τοῦ ἀνδρὸς καὶ τῶν δυὸ αὐτῆς τέκνων 
εἰς ἓν προάστιον τῆς Ῥώμης, ἐπιμελουμένη τῶν πτωχῶν, ὑποδεχόμενη τοὺς ξένους, ἐπισκεπτόμενη 
τοὺς ἐξόριστους καὶ ἐν φυλακαῖς καὶ θεραπεύουσα τοὺς νοσοῦντας. Μετὰ τὴν ἐκποίησιν 
τῶν κτημάτων αὐτῆς καὶ διανομὴν τῶν προσόντων εἰς μονὰς καὶ ἐκκλησίας, διὰ τῆς Ἀφρικῆς 
καὶ Ἀλεξανδρείας κατέλαβε τὰ Ἱεροσόλυμα καὶ ἐνεκλείσθη εἰς πενιχρὸν κελλίον ἐκεῖ 
ἔκτισε καὶ μονὴν εἰς ἣν συνήγαγεν ἐνενήκοντα παρθένους, ἐξ ἰδίων διὰ τὴν διατροφὴν 
αὐτῶν δαπανῶσα· μικρὸν ἀσθενήσασα ἐκ πλευρίτιδας, μετέλαβε τῶν ἀχράντων μυστηρίων 
ἐκ τῶν χειρῶν τοῦ ἐπισκόπου Ἐλευθερουπόλεως καὶ ἀνεπαύθη ἐν Κυρίῳ».</p>

<hr>
<p><b><a name="Ὁ_Ἅγιος_Ζωτικός_ὁ_Ὀρφανοτρόφος">Ὁ Ἅγιος Ζωτικός ὁ Ὀρφανοτρόφος</a></b></p>

<p>Γεννήθηκε καὶ ἀνατράφηκε στὴ Ῥώμη, ἀπὸ εὐγενῆ οἰκογένεια, μὲ πολλὴ εὐλάβεια καὶ 
παιδεία. Τὸν στόλιζε πολλὴ φιλανθρωπία καὶ τὸν διέκρινε ἡ εἰλικρινὴς προσπάθεια 
στὸ νὰ ὑπηρετεῖ τὸν Χριστό, πράττοντας τὶς ἐντολές Του. Γι᾿ αὐτά του τὰ χαρίσματα, 
ὁ Ζωτικὸς ἦταν πολὺ ἀγαπητὸς στὸν Μεγάλο Κωνσταντῖνο (330 μ.Χ.). Ὁ ὁποῖος, ἀφοῦ 
ἔκτισε τὴν Κωνσταντινούπολη καὶ τὴν ἀνέδειξε πρωτεύουσα τοῦ κράτους του, προσκάλεσε 
σ᾿ αὐτὴ τὸν Ζωτικό με ἄλλους εὐσεβεῖς ἄνδρες, γιὰ νὰ τοὺς ἔχει ἐκεῖ πολύτιμους ἐργάτες 
τῆς χριστιανικῆς ἀγάπης. Ὁ Ἅγιος Ζωτικὸς διακρίθηκε κυρίως στὴν περιποίηση τῶν λεπρῶν. 
Τοὺς ὁποίους πλησίαζε χωρὶς φόβο, δίνοντας σ᾿ αὐτοὺς βοηθήματα καὶ παρηγοροῦσε τὴν 
δυστυχία τους μὲ ἀδελφικὴ ἀφοσίωση. Μετὰ τὸ θάνατο τοῦ Μεγάλου Κωνσταντίνου, ὁ γιός 
του Κωνστάντιος ἀκολούθησε ἄλλους δρόμους καὶ κακομεταχειρίστηκε τὸν Ζωτικό. Μὲ 
ἀποτέλεσμα ὁ φιλάνθρωπος αὐτὸς ἄνδρας νὰ πεθάνει ἀπὸ τὶς κακουχίες καὶ τὶς ταλαιπωρίες. 
Ἀλλ᾿ ὁ θάνατός του κίνησε τὴν μετάνοια τοῦ Κωνσταντίου. Ἀφοῦ μεταμελήθηκε, τίμησε 
τὴν μνήμη του κτίζοντας ἕνα λεπροκομεῖο γιὰ τὴν περίθαλψη τῶν λεπρῶν. Καὶ τὸ προίκισε 
μὲ πολλὰ κτήματα καὶ εἰσοδήματα. Ἀπὸ τότε, πολλοὶ αὐτοκράτορες, ὅπως ὁ Κωνσταντῖνος 
Ζ´ ὁ Πορφυρογέννητος (945), ὁ Ἰωάννης ὁ Τσιμισκὴς (963-976), ὁ Ῥωμανὸς ὁ Γ´ (1028-1034), 
ἐξασφάλιζαν τὴν καλὴ λειτουργία του καὶ ἐξυπηρετοῦσε πλῆθος λεπρῶν, χάρη στὴν ἀρχικὴ 
φιλανθρωπικὴ ἐνέργεια τοῦ ἁγίου Ζωτικοῦ.</p>

<hr>
<p><b><a name="Ὁ_Ὅσιος_Γελάσιος">Ὁ Ὅσιος Γελάσιος</a></b></p>

<p>Ἦταν Ἀββᾶς τῆς ἐρήμου, τοῦ ὁποίου διήγημα περὶ κλοπῆς κάποιου βιβλίου βρίσκεται 
στὸν Εὐεργετινό. Ἀπεβίωσε εἰρηνικά.</p>

<hr>
<p><b><a name="Ὁ_Ὅσιος_Γάιος">Ὁ Ὅσιος Γάιος</a></b></p>

<p>Ἀπεβίωσε εἰρηνικά.</p>

<hr>
<p><b><a name="Οἱ_Ἁγίες_δέκα_(10)_Παρθένες">Οἱ Ἁγίες δέκα (10) Παρθένες</a></b></p>

<p>Αὐτὲς μαρτύρησαν στὴ Νικομήδεια (ἴσως ἐπὶ Μαξιμιανοῦ (286-305), τότε ποὺ πλῆθος 
χριστιανῶν μαρτύρησε σ᾿ αὐτὴ τὴν πόλη). Αὐτὲς λοιπόν, ἀφοῦ τοὺς ἔβγαλαν τὰ μάτια, 
κατόπιν ἔγδαραν τὸ σῶμα τους καὶ ἔτσι παρέδωσαν τὸ πνεῦμα τους στὸ Θεό.</p>

<hr>
<p><b><a name="Ἡ_Ἁγία_Ὀλυμπιοδώρα">Ἡ Ἁγία Ὀλυμπιοδώρα</a></b></p>

<p>Μαρτύρησε διὰ πυρός.</p>

<hr>
<p><b><a name="Ὁ_Ἅγιος_Βούσιρις">Ὁ Ἅγιος Βούσιρις</a></b></p>

<p>Μαρτύρησε, ἀφοῦ τὸν θανάτωσαν γυναῖκες μὲ σαΐτες ποὺ ὑφαίνουν.</p>

<hr>
<p><b><a name="Ἡ_Ἁγία_Νέμη">Ἡ Ἁγία Νέμη</a></b></p>

<p>Μαρτύρησε διὰ ξίφους. (Κατ᾿ ἄλλους Ἅγιος Νέμης).</p>

<hr>
<p><b><a name="Ὁ_Ἅγιος_Γαυδέντιος">Ὁ Ἅγιος Γαυδέντιος</a></b></p>

<p>Δὲν βρίσκουμε πουθενὰ βιογραφικά του στοιχεῖα.</p>

<hr>
<p><b><a name="Ὁ_Ἅγιος_Γεώργιος_ὁ_Θαυματουργὸς_καὶ_λεγόμενος_μαχαιρωμένος">Ὁ Ἅγιος 
Γεώργιος ὁ Θαυματουργὸς καὶ λεγόμενος μαχαιρωμένος</a></b></p>

<p>Ἄγνωστος στοὺς Συναξαριστές, γνωστὸς ὅμως τοπικὸς Ἅγιος τῆς Ἐκκλησίας τῆς Κύπρου 
στὸν Ἀναλιόντα (Πατμιακὸς Κώδικας 266).</p>

<hr>
<p><b><a name="Ἀπόδοσις_τῆς_ἑορτῆς_τῶν_Χριστουγέννων">Ἀπόδοσις τῆς ἑορτῆς τῶν Χριστουγέννων</a></b></p>

</html>
