<html>

<head>
<title>Αγιολόγιον - Δεκέμβριος 1</title>
<meta http-equiv="Content-Language" content="el">
<meta http-equiv="Content-Type" content="text/html; charset=utf-8">
<link rel="stylesheet" type="text/css" href="../../../styles.css">
</head>

<body>

<h1>Ἁγιολόγιον - Δεκέμβριος 1</h1>

<ul>
	<li><a href="#Ὁ_Προφήτης_Ναούμ">Ὁ Προφήτης Ναούμ</a></li>
	<li><a href="#Ὁ_Ὅσιος_Ἀντώνιος_ὁ_Νέος">Ὁ Ὅσιος Ἀντώνιος ὁ Νέος</a></li>
	<li><a href="#Ὁ_Ἅγιος_Ὀνήσιμος_Ἀρχιεπίσκοπος_Ἐφέσου">Ὁ Ἅγιος Ὀνήσιμος Ἀρχιεπίσκοπος 
	Ἐφέσου</a></li>
	<li><a href="#Ὁ_Ἅγιος_Φιλάρετος_ὁ_Ἐλεήμων">Ὁ Ἅγιος Φιλάρετος ὁ Ἐλεήμων</a></li>
	<li><a href="#Ὁ_Ἅγιος_Ἀνανίας_ὁ_Πέρσης">Ὁ Ἅγιος Ἀνανίας ὁ Πέρσης</a></li>
	<li><a href="#Οἱ_Ἅγιοι_Ἀνανίας_καὶ_Σολόχων_Ἀρχιεπίσκοποι_Ἐφέσου">Οἱ Ἅγιοι Ἀνανίας 
	καὶ Σολόχων Ἀρχιεπίσκοποι Ἐφέσου</a></li>
	<li><a href="#Ἐγκαίνια_Ναοῦ_Ἁγίου_Τρύφωνα">Ἐγκαίνια Ναοῦ Ἁγίου Τρύφωνος</a></li>
	<li><a href="#Ὁ_Ἅγιος_Θεόκλητος,_Ἀρχιεπίσκοπος_Λακεδαιμόνιας">Ὁ Ἅγιος Θεόκλητος 
	Ἀρχιεπίσκοπος Λακεδαιμόνιας</a></li>
</ul>
<hr>
<p><b><a name="Ὁ_Προφήτης_Ναούμ">Ὁ Προφήτης Ναούμ</a></b></p>

<p>Εἶναι ἕνας ἀπὸ τοὺς δώδεκα μικροὺς λεγόμενους προφῆτες. Ἔζησε τὸν 7ο αἰῶνα πρὸ 
Χριστοῦ καὶ ἦταν ἀπὸ τὴν φυλὴ τοῦ Συμεών. Πατρίδα εἶχε τὴν Ἐλκεσέμ, γι᾿ αὐτὸ ὀνομάστηκε 
καὶ Ναοὺμ ὁ Ἐλκεσαῖος. Τὸ βιβλίο τῆς προφητείας του ἀποτελεῖται ἀπὸ τρία μικρὰ κεφάλαια 
καὶ ἀφορᾷ τὴν τύχη τῆς πόλης Νινευῆ. Στὸ Α´ κεφάλαιο, ὑμνεῖ τὸ Θεό. Στὸ Β´ κεφάλαιο, 
προαναγγέλλει τὸν ὄλεθρο τῆς Νινευῆ μὲ τὰ ἅρματά της, τοὺς ἱππεῖς καὶ τοὺς θησαυρούς 
της. Στὸ Γ´ κεφάλαιο, χαρακτηρίζει τὴν Νινευὴ σὰν πόλη τῶν αἱμάτων, τοῦ ψεύδους, 
τῆς μεγάλης ἀδικίας καὶ πορνείας. Ἂς δοῦμε, ὅμως, τί λέει γιὰ τοὺς ἁμαρτωλοὺς ἀνθρώπους 
τέτοιας πόλης, καὶ τί γιὰ αὐτοὺς ποὺ εἶναι κοντὰ στὸν Κύριο: «Χρηστὸς Κύριος τοῖς 
ὑπομένουσιν αὐτὸν ἐν ἡμέρᾳ θλίψεως καὶ γινώσκων τοὺς εὐλαβουμένους αὐτὸν καὶ ἐν 
κατακλυσμοῖς πορείας συντέλειαν ποιήσεται τοὺς ἐπεγειρομένους, καὶ τοὺς ἐχθροὺς 
αὐτοῦ διώξεται σκότος». Ναούμ, Α´ 7 -8. Δηλαδὴ ὁ Κύριος εἶναι εὐεργετικὸς γιὰ ἐκείνους 
ποὺ μένουν κοντά Του στὶς ἡμέρες τῶν θλίψεών τους. Γνωρίζει ὁ Κύριος καὶ περιβάλλει 
μὲ συμπάθεια ἐκείνους ποὺ Τὸν σέβονται. Ἐναντίον ὅμως τῶν ἁμαρτωλῶν, ποὺ ἀλαζονικὰ 
μὲ κάθε εἴδους ἁμαρτία ἐγείρονται ἐναντίον Του, θὰ ὁρμήσει σὰν κατακλυσμὸς γιὰ νὰ 
τοὺς ἐξαφανίσει τελείως. Θὰ καταδιώξει τοὺς ἐχθρούς Του καὶ θὰ τοὺς κυριεύσει τὸ 
σκοτάδι τοῦ θανάτου. Ὁ πρ. Ναοὺμ πέθανε εἰρηνικὰ καὶ τάφηκε στὸν τόπο τῶν πατέρων 
του.</p>

<hr>
<p><b><a name="Ὁ_Ὅσιος_Ἀντώνιος_ὁ_Νέος">Ὁ Ὅσιος Ἀντώνιος ὁ Νέος</a></b></p>

<p>Γιὰ τὸν Ὅσιο αὐτὸ ἀναφέρει ὁ Εὐεργετινός, ὅτι ἔγινε μοναχὸς καὶ ζοῦσε ζωὴ ἀσκητική. 
Γιὰ νὰ ἀσκηθεῖ ὅμως περισσότερο, ἄφησε τὸν ἡσυχαστικὸ βίο καὶ πῆγε σὲ μία κοινοβιακὴ 
Μονὴ στὴν Κίο τῆς Βιθυνίας καὶ ὑποτάχθηκε στὸν ἡγούμενο, δουλεύοντας τὶς πιὸ σκληρὲς 
δουλειὲς τῆς Μονῆς. Ἀφοῦ ἔδειξε πολλὴ ὑπακοὴ καὶ ὑπομονὴ καὶ ἔγινε ὑπόδειγμα ἀσκητικῆς 
ταπεινοφροσύνης, ἀπεβίωσε εἰρηνικά.</p>

<hr>
<p><b><a name="Ὁ_Ἅγιος_Ὀνήσιμος_Ἀρχιεπίσκοπος_Ἐφέσου">Ὁ Ἅγιος Ὀνήσιμος Ἀρχιεπίσκοπος 
Ἐφέσου</a></b></p>

<p>Ἀπεβίωσε εἰρηνικά. Ἀλλοῦ ἀναφέρεται σὰν Ὀνησίφορος, μαζὶ μὲ τὸν Σολομῶντα, ποὺ 
ἦταν καὶ αὐτὸς ἐπίσκοπος Ἐφέσου.</p>

<hr>
<p><b><a name="Ὁ_Ἅγιος_Φιλάρετος_ὁ_Ἐλεήμων">Ὁ Ἅγιος Φιλάρετος ὁ Ἐλεήμων</a></b></p>

<p>Ἦταν ὑπόδειγμα κάθε ἀρετῆς καὶ ἰδιαίτερα τῆς ἀγαθοεργίας. Ἔζησε τὸν 8ο αἰῶνα 
μ.Χ. στὴν πόλη Ἀμνεία τῆς Παφλαγονίας, καὶ τοὺς γονεῖς του ἔλεγαν Γεώργιο καὶ Ἄννα. 
Παντρεύτηκε τὴν Θεοσεβὼ καὶ ἀπόκτησε τρία παιδιά. Ἕνα γιό, τὸν Ἰωάννη, καὶ δυὸ κόρες, 
ποὺ τὴν πρώτη ἔλεγαν Ὑπατία καὶ τὴν δεύτερη Εὐανθία. Ὁ Φιλάρετος ἦταν γεωργὸς καὶ 
ἀπὸ τὰ εἰσοδήματά του, πλουσιοπάροχα μοίραζε ἐλεημοσύνη στοὺς φτωχούς. Πεινασμένο 
ἔβρισκε; τὸν χόρταινε. Γυμνό; τὸν ἕντυνε. Χήρα καὶ ὀρφανό; βοηθοῦσε καὶ παρηγοροῦσε. 
Ἀλλὰ ὁ Θεὸς ἐπέτρεψε καὶ ὁ Φιλάρετος κάποτε κατάντησε πολὺ φτωχός. Ὅμως καὶ σ᾿ αὐτὴ 
τὴν κατάσταση ὁ ἅγιος τοῦ Θεοῦ, ἔδειξε θαυμαστῆ καρτερία ὅπως ὁ Ἰώβ, καὶ συνέχισε 
νὰ ἀγαθοεργεῖ μέχρι ὑπερβολῆς. Καὶ ὁ Θεὸς ποὺ εἶδε τὴν ἀσυναγώνιστη πίστη του οἰκονόμησε 
μὲ τὴν πρόνοιά Του, ὥστε ὁ Κωνσταντῖνος ὁ γιὸς τῆς βασίλισσας Εἰρήνης, νὰ πάρει 
γιὰ γυναῖκα του τὴν ἐγγονὴ τοῦ ἁγίου Μαρία, ἐπειδὴ ἦταν πολὺ ὡραία στὴν ψυχὴ καὶ 
στὸ σῶμα. Τὸν δὲ Φιλάρετο, τὸν τίμησε μὲ τὸ ἀξίωμα τοῦ ὑπάτου. Ἔτσι ἔγινε κάτοχος 
πολλοῦ πλούτου, ποὺ τὸν διαμοίραζε ἀκόμα πιὸ ἄφθονα στοὺς φτωχούς. Ὅταν θὰ πέθαινε, 
κάλεσε τοὺς συγγενεῖς του καὶ εἶπε τὰ ἑξῆς: <i>«Παιδιά μου, μὴ ξεχνᾶτε ποτὲ τὴν 
φιλοξενία, μὴ ἐπιθυμεῖτε τὰ ξένα πράγματα, μὴ λείπετε ποτὲ ἀπὸ τὶς ἀκολουθίες καὶ 
λειτουργίες τῆς Ἐκκλησίας, καὶ γενικὰ ὅπως ἔζησα ἐγὼ ἔτσι νὰ ζεῖτε καὶ ἐσεῖς».
</i>Καὶ αὐτὰ ἀφοῦ εἶπε, ξεψύχησε μὲ τὴν φράση: <i>«γενηθήτω τὸ θέλημά σου»</i>.</p>

<hr>
<p><b><a name="Ὁ_Ἅγιος_Ἀνανίας_ὁ_Πέρσης">Ὁ Ἅγιος Ἀνανίας ὁ Πέρσης</a></b></p>

<p>Καταγόταν ἀπὸ τὴν πόλη Ἀρβὴλ τῆς Περσίας καὶ ἦταν ἕνας μεταξὺ τῶν Ἁγίων ποὺ δόξασαν 
τὸ ἔδαφος τῆς Περσίας μὲ τὶς ἀρετὲς καὶ τὸν ἡρωισμό τους γιὰ τὴν πίστη. Συνελήφθη 
διότι προσπαθοῦσε νὰ διαφωτίσει τοὺς πατριῶτες του στὴν ἀληθινὴ πίστη τοῦ Χριστοῦ. 
Βασανίστηκε σκληρά, ἀλλὰ δὲν κάμφθηκε. Ἀντίθετα, παρέδωσε τὴν τελευταία του πνοή, 
βλέποντας ὁράσεις ἀνδρῶν, περιβεβλημένων φωτεινοὺς στεφάνους, ποὺ τὸν καλοῦσαν στοὺς 
τόπους τῆς ἀνέκφραστης ἀγαλλίασης.</p>

<hr>
<p><b><a name="Οἱ_Ἅγιοι_Ἀνανίας_καὶ_Σολόχων_Ἀρχιεπίσκοποι_Ἐφέσου">Οἱ Ἅγιοι Ἀνανίας 
καὶ Σολόχων Ἀρχιεπίσκοποι Ἐφέσου</a></b></p>

<p>Ἀπεβίωσαν εἰρηνικά. Ἀλλὰ μᾶλλον πρόκειται περὶ παρεξηγήσεως. Διότι Ἀρχιεπίσκοποι 
Ἐφέσου ὑπῆρξαν μόνο δυό, ὁ Ὀνήσιμος (ποὺ ἀναφέραμε πιὸ πάνω) καὶ ὁ Σολόχων ἢ Σολομών.</p>

<hr>
<p><b><a name="Ἐγκαίνια_Ναοῦ_Ἁγίου_Τρύφωνα">Ἐγκαίνια Ναοῦ Ἁγίου Τρύφωνος</a></b></p>

<p>«Πλησίον τῆς ἁγίας Εἰρήνης ἀρχαίας καὶ νέας». Ἀλλὰ τὰ ἐγκαίνια τοῦ ναοῦ τοῦ ἁγίου 
Τρύφωνα, ὁρίζονται ἀπὸ τοὺς Συναξαριστὲς τὴν 19η Ὀκτωβρίου.</p>

<hr>
<p><b><a name="Ὁ_Ἅγιος_Θεόκλητος,_Ἀρχιεπίσκοπος_Λακεδαιμόνιας">Ὁ Ἅγιος Θεόκλητος, 
Ἀρχιεπίσκοπος Λακεδαιμονίας</a></b></p>

<p>Ἐπονομάζεται καὶ θαυματουργός. Σῴζεται εἰκόνα του σὲ ἐκκλησία τῆς Μονεμβασίας, 
ὅπου ἀπὸ τὰ φθαρμένα στοιχεῖα δὲν γίνεται γνωστὴ ἡ ἐποχή του. Ἄλλες πηγές μας πληροφοροῦν 
ὅτι ἔζησε ἀσκητικότατο βίο, τὸν 9ο αἰῶνα καὶ διακρίθηκε γιὰ τὴν προσπάθειά του νὰ 
ἐξυψώσει τὸ ἠθικὸ ἐπίπεδο τοῦ ποιμνίου του. Ἦταν ὀπαδὸς τοῦ πατριάρχη Κωνσταντινουπόλεως 
Ἰγνατίου καὶ πῆρε μέρος στὴν κατὰ τοῦ Φωτίου συγκληθεῖσα Σύνοδο (869-870). Θεωρεῖται 
τοπικὸς Ἅγιος τῆς Λακεδαιμονίας, ἡ δὲ βιογραφία του συντάχθηκε ἀπὸ κάποιον ἀνώνυμο.</p>

</body>

</html>
