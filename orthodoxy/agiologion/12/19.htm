<html>

<head>
<title>Αγιολόγιον - Δεκέμβριος 19</title>
<meta http-equiv="Content-Language" content="el">
<meta http-equiv="Content-Type" content="text/html; charset=utf-8">
<link rel="stylesheet" type="text/css" href="../../../styles.css">
</head>

<body>

<h1>Ἁγιολόγιον - Δεκέμβριος 19</h1>

<ul>
	<li><a href="#Οἱ_Ἅγιοι_Βονιφάτιος_καὶ_Ἀγλαΐα_ἡ_Ῥωμαία">Οἱ Ἅγιοι Βονιφάτιος καὶ 
	Ἀγλαΐα ἡ Ῥωμαία</a></li>
	<li><a href="#Οἱ_Ἅγιοι_Ἠλίας,_Πρόβος_καὶ_Ἄρης">Οἱ Ἅγιοι Ἠλίας, Πρόβος καὶ Ἄρης</a></li>
	<li><a href="#Οἱ_Ἅγιοι_Τιμόθεος_καὶ_Πολύευκτος">Οἱ Ἅγιοι Τιμόθεος καὶ Πολύευκτος</a></li>
	<li><a href="#Οἱ_Ἅγιοι_Εὐτύχιος,_Θεσσαλονίκη,_200_ἄνδρες_καὶ_70_γυναῖκες">Οἱ 
	Ἅγιοι Εὐτύχιος, Θεσσαλονίκη, 200 ἄνδρες καὶ 70 γυναῖκες</a></li>
	<li><a href="#Ὁ_Ὅσιος_Γρηγέντιος_ἐπίσκοπος_Αἰθιοπίας">Ὁ Ὅσιος Γρηγέντιος ἐπίσκοπος 
	Αἰθιοπίας</a></li>
	<li><a href="#Ὁ_Ἅγιος_Τρύφων">Ὁ Ἅγιος Τρύφων</a></li>
	<li>
	<a href="#Ὁ_Ὅσιος_Ἠλιοῦ_Μουρόμας_ὁ_Θαυματουργὸς_«ὁ_ἐν_τῷ_Σπηλαίῳ»_(Ρῶσος)">Ὁ 
	Ὅσιος Ἠλιοῦ Μουρόμας ὁ Θαυματουργὸς «ὁ ἐν τῷ Σπηλαίῳ» (Ρῶσος)</a></li>
</ul>
<hr>

<p><b><a name="Οἱ_Ἅγιοι_Βονιφάτιος_καὶ_Ἀγλαΐα_ἡ_Ῥωμαία">Οἱ Ἅγιοι Βονιφάτιος καὶ 
Ἀγλαΐα ἡ Ῥωμαία</a></b></p>

<p>Ἔζησαν τὸν 3ο μ.Χ. αἰῶνα. Ἡ Ἀγλαΐα ἀνῆκε στὴν τάξη τῶν εὐγενῶν καὶ πλούσιων Ῥωμαίων 
γυναικῶν καὶ ἦταν πάντα πρόθυμη στὶς ἐλεημοσύνες καὶ στὶς διάφορες ἀγαθοεργίες. 
Ὁ δὲ Βονιφάτιος ἦταν γραμματέας τῆς περιουσίας τῆς Ἀγλαΐας καὶ ἐπόπτης τῶν κτημάτων 
της. Ὅπως ἡ κυρία του, ἦταν καὶ αὐτὸς εὔσπλαχνος καὶ φιλάνθρωπος. Διαχειριζόταν 
τὴν περιουσία τῆς Ἀγλαΐας μὲ πολλὴ τιμιότητα, καὶ ἀπέναντι στοὺς ὑπηρέτες ἦταν εὐγενέστατος. 
Ἀλλὰ ἡ ἀνεξέλεγκτη καλοζωία ἔπνιξε τὴν πνευματικότητα τοῦ Βονιφατίου καὶ τῆς Ἀγλαΐας. 
Ἄναψε τὴν εὔφλεκτη νεότητά τους καὶ παρασύρθηκαν ἀπὸ τὶς ἔνοχες σαρκικὲς ἡδονές. 
Εὐτυχῶς ὅμως, ὁ ἔλεγχος τῶν συνειδήσεών τους ἦταν αὐτὸς ποὺ τελικὰ ἐπικράτησε. Ἁμάρτησαν. 
Ἔκλαψαν καὶ οἱ δυὸ πικρά. Θὰ τοὺς δεχόταν ἄραγε καὶ πάλι ὁ Θεὸς σὰν ζωντανὰ μέλη 
τῆς Ἐκκλησίας του; Γιατί ὄχι; Ἄλλωστε, ὁ Ἴδιος εἶπε: «Χαρὰ γίνεται ἐνώπιον τῶν ἀγγέλων 
τοῦ Θεοῦ ἐπὶ ἑνὶ ἁμαρτωλῷ μετανοοῦντι». Δηλαδή, χαρὰ γίνεται στοὺς οὐρανούς, μὲ 
τὴν παρουσία ἀγγέλων τοῦ Θεοῦ, ποὺ συμμετέχουν στὴ χαρὰ αὐτή, γιὰ ἕναν ἁμαρτωλὸ 
ποὺ μετανοεῖ. Μὲ πολλὴ συντριβὴ λοιπόν, οἱ δυὸ μετανοοῦντες ἐξομολογήθηκαν τὸ ἠθικό 
τους ὀλίσθημα σὲ πνευματικὸ ἱερέα καὶ ἡ ἠθική τους ἐπιστροφὴ καὶ ἀναγέννηση ἦταν 
πλέον γεγονός. Ἔτσι ἀργότερα ὁ μὲν Βονιφάτιος πέθανε μαρτυρικὰ γιὰ τὴν πίστη στὴν 
Ταρσὸ τῆς Κιλικίας, ἡ δὲ Ἀγλαΐα, ἀφοῦ πούλησε τὰ ὑπάρχοντά της, ἀφιέρωσε τὴ ζωή 
της στὴν ἀνακούφιση τῶν φτωχῶν καὶ τῶν πασχόντων.</p>

<hr>

<p><b><a name="Οἱ_Ἅγιοι_Ἠλίας,_Πρόβος_καὶ_Ἄρης">Οἱ Ἅγιοι Ἠλίας, Πρόβος καὶ Ἄρης</a></b></p>

<p>Ὅλοι κατάγονταν ἀπὸ τὴν Αἴγυπτο καὶ ἐμπνεόμενοι ἀπὸ τὴν θερμή τους πίστη, πήγαιναν 
σὲ διάφορες πόλεις καὶ ὑπηρετοῦσαν τοὺς διωκόμενους χριστιανούς. Στὴν Ἀσκάλωνα συνελήφθησαν, 
ἐπέμεναν στὴν ὁμολογία τοῦ Ἰησοῦ Χριστοῦ καὶ καταδικάστηκαν σὲ θάνατο ἀπὸ τὸν κριτὴ 
Φιρμιλιανό. Καὶ ὁ μὲν Ἠλίας καὶ Πρόβος ἀποκεφαλίστηκαν, ὁ δὲ Ἄρης παρέδωσε τὴν ἁγία 
του ψυχὴ μέσα στὶς φλόγες.</p>

<hr>

<p><b><a name="Οἱ_Ἅγιοι_Τιμόθεος_καὶ_Πολύευκτος">Οἱ Ἅγιοι Τιμόθεος καὶ Πολύευκτος</a></b></p>

<p>Καὶ οἱ δυὸ πέθαναν ἀφοῦ τοὺς ἔριξαν μέσα στὴ φωτιά. Ὁ μὲν Τιμόθεος στὴν Ἀφρική, 
ὁ δὲ Πολύευκτος στὴν Καισαρεία, διότι κατηχοῦσαν καὶ βάπτιζαν εἰδωλολάτρες. Παρ᾿ 
ὅλο ποὺ κατὰ τὴν θανατικὴ ἐκτέλεση ἦταν παρόντες καὶ οἱ δικοί τους καὶ ἔκλαιγαν 
τσιρίζοντας, αὐτοὶ ἀτρόμητοι μὲ τὴν θεία χάρη, τοὺς παρηγοροῦσαν. Μπῆκαν δὲ μέσα 
στὶς φλόγες, διατηρῶντας τὴν εὐψυχία τους καὶ ψάλλοντες ὕμνους πρὸς τὸν Κύριο. 
(Ὁρισμένοι Συναξαριστὲς λανθασμένα ἀναφέρουν τὴν ἡμέρα αὐτὴ καὶ δεύτερο Ἅγιο 
Πολύευκτο, ποὺ ὅμως πρόκειται γιὰ τὸν ἴδιο με τὸν πιὸ πάνω Ἅγιο).</p>

<hr>

<p><b><a name="Οἱ_Ἅγιοι_Εὐτύχιος,_Θεσσαλονίκη,_200_ἄνδρες_καὶ_70_γυναῖκες">Οἱ Ἅγιοι 
Εὐτύχιος, Θεσσαλονίκη, 200 ἄνδρες καὶ 70 γυναῖκες</a></b></p>

<p>Ὅλοι μαρτύρησαν διὰ ξίφους.</p>

<hr>

<p><b><a name="Ὁ_Ὅσιος_Γρηγέντιος_ἐπίσκοπος_Αἰθιοπίας">Ὁ Ὅσιος Γρηγέντιος ἐπίσκοπος 
Αἰθιοπίας</a></b></p>

<p>Ἔζησε τὸν 6ο αἰῶνα μ.Χ. καὶ καταγόταν ἀπὸ τὰ Μεδιόλανα. Οἱ γονεῖς του ὀνομαζόταν 
Ἀγάπιος καὶ Θεοδότη καὶ ἦταν πολὺ εὐσεβεῖς. Ὁ Γρηγέντιος ἀπὸ πολὺ μικρὸς διακρινόταν 
γιὰ τὴν εὐγλωττία του καὶ γιὰ τὴν μεγάλη ἀρετή του. Γιὰ νὰ καταρτίσει τὸν ἑαυτό 
του περισσότερο πνευματικό, ἔκανε ταξίδι στὴν Ἀνατολή, ποὺ τότε ἦταν τὸ μεγαλύτερο 
θεολογικὸ καὶ πνευματικὸ κέντρο. Κατόπιν πῆγε στὴν Κωνσταντινούπολη καὶ ἔγινε γνωστὸς 
τοῦ τότε αὐτοκράτορα Ἰουστίνου καὶ τοῦ Πατριάρχη. Στὴ συνέχεια ἐπισκέφτηκε τὴν Ἀλεξάνδρεια 
ἐπὶ Πατριάρχου Προτερίου, ὁ ὁποῖος καὶ τὸν χειροτόνησε πρεσβύτερο. Τὰ δὲ ἱερατικά 
του καθήκοντα, ὁ Γρηγέντιος, ἐκτελοῦσε ἄριστα. Ὅταν χήρεψε ἡ ἐπισκοπὴ Αἰθιοπίας, 
ὁ βασιλιὰς Ἐλεσβαᾶν ζήτησε ἀπὸ τὸν Πατριάρχη Ἀλεξανδρείας νὰ τοῦ στείλει ἐπίσκοπο 
μορφωμένο καὶ ἐνάρετο. Τότε ὁ Πατριάρχης ἐξέλεξε τὸν Γρηγέντιο, ὁ ὁποῖος ἐπετέλεσε 
τὴν ἀποστολή του μὲ πολὺ ζῆλο καὶ μεγάλη καρποφορία. Στὸν τόπο αὐτὸ ὑπῆρχαν πολλοὶ 
Ἑβραῖοι, φανατικὰ προσκολλημένοι στὴ θεωρία τους. Ἕνας μάλιστα δεινὸς συζητητὴς 
ἀπ᾿ αὐτοὺς ἦταν καὶ ὁ Ῥαβίνος Ἐρβᾶς. Ἀλλ᾿ ὁ Γρηγέντιος, μὲ τὰ σοφὰ ἐπιχειρήματά 
του, τὴν ἀγαθότητά του καὶ μὲ τὴν θεία χάρη, κατόρθωσε νὰ φέρει στοὺς κόλπους τῆς 
Ἐκκλησίας τοὺς περισσότερους Ἑβραίους τοῦ τόπου καὶ τὸν ἴδιο τὸν Ἐρβᾶ, ποὺ βαπτίστηκε 
παρουσίᾳ τοῦ βασιλιᾶ καὶ μετονομάστηκε Λέων καὶ τιμήθηκε μὲ τὸ ἀξίωμα τοῦ Πατρικίου. 
Ὁ διάδοχος τοῦ Ἐλεσβαᾶν γιός του Ἔρδιδος, συνέχισε τὴν ἴδια πολιτικὴ εὐλαβείας πρὸς 
τὸν Γρηγέντιο. Ὁ Γρηγέντιος πέθανε εἰρηνικὰ στὶς 19 Δεκεμβρίου 552 καὶ τὴν στέρησή 
του θρήνησε πολὺς κόσμος.</p>

<hr>

<p><b><a name="Ὁ_Ἅγιος_Τρύφων">Ὁ Ἅγιος Τρύφων</a></b></p>

<p>Μαρτύρησε διὰ ἀπαγχονισμοῦ πάνω σὲ μία ἰτιά.</p>

<hr>

<p><b><a name="Ὁ_Ὅσιος_Ἠλιοῦ_Μουρόμας_ὁ_Θαυματουργὸς_«ὁ_ἐν_τῷ_Σπηλαίῳ»_(Ρῶσος)">
Ὁ Ὅσιος Ἠλιοῦ Μουρόμας ὁ Θαυματουργὸς «ὁ ἐν τῷ Σπηλαίῳ» (Ρῶσος)</a></b></p>

<hr>

</body>

</html>