<html>

<head>
<title>Αγιολόγιον - Δεκέμβριος 21</title>
<meta http-equiv="Content-Language" content="el">
<meta http-equiv="Content-Type" content="text/html; charset=utf-8">
<link rel="stylesheet" type="text/css" href="../../../styles.css">
</head>

<body>

<h1>Ἁγιολόγιον - Δεκέμβριος 21</h1>

<ul>
	<li><a href="#Ἡ_Ἁγία_Ἰουλιανή">Ἡ Ἁγία Ἰουλιανή</a></li>
	<li><a href="#Οἱ_Ἅγιοι_500_Μάρτυρες">Οἱ Ἅγιοι 500 Μάρτυρες</a></li>
	<li><a href="#Οἱ_Ἁγίες_130_γυναῖκες">Οἱ Ἁγίες 130 γυναῖκες</a></li>
	<li><a href="#Ὁ_Ἅγιος_Θεμιστοκλῆς">Ὁ Ἅγιος Θεμιστοκλῆς</a></li>
	<li>
	<a href="#Ὁ_Ἅγιος_Πέτρος_ὁ_Θαυματουργὸς_Μητροπολίτης_πάσης_Ῥωσίας_(Ρῶσος)">Ὁ 
	Ἅγιος Πέτρος ὁ Θαυματουργός, Μητροπολίτης πάσης Ῥωσίας (Ρῶσος)</a></li>
</ul>
<hr>
<p><b><a name="Ἡ_Ἁγία_Ἰουλιανή">Ἡ Ἁγία Ἰουλιανή</a></b></p>

<p>Οἱ γονεῖς τῆς Ἰουλιανῆς ἦταν εἰδωλολάτρες καὶ θέλησαν νὰ τὴν μνηστεύσουν μὲ κάποιο 
διακεκριμένο ἀξιωματοῦχο τῆς Ἀντιοχείας, τὸν Ἐλεύσιο. Ἀλλὰ ἡ Ἰουλιανὴ ἀρνήθηκε σθεναρά. 
Ἡ ἄρνησή της κατέπληξε τοὺς γονεῖς της, διότι μέχρι ἐκείνη τὴν στιγμὴ δὲν τοὺς εἶχε 
φέρει καμιὰ ἀντίῤῥηση καὶ ἦταν ὑπάκουη κόρη. Ὁ Ἐλεύσιος μὲ πληγωμένο ἐγωισμὸ ζητοῦσε 
ἐκδίκηση. Ἀφοῦ ἐρεύνησε καὶ παρακολούθησε γιὰ πολὺ καιρὸ τὴν Ἰουλιανή, ἔμαθε ὅτι 
ἐν ἀγνοίᾳ τῶν γονέων της εἶχε γίνει χριστιανή. Ἔτσι ὁ Ἐλεύσιος τὴν κατήγγειλε στὸν 
ἔπαρχο, μὲ ἀποτέλεσμα νὰ συλληφθεῖ καὶ νὰ φυλακισθεῖ. Μέσα στὴ φυλακή, συνεχίστηκαν 
οἱ προσπάθειες νὰ γίνει σύζυγος τοῦ Ἐλευσίου καὶ νὰ ἀποφύγει τὸν κίνδυνο τοῦ θανάτου. 
Ἀλλὰ ἡ Ἰουλιανὴ προτιμοῦσε νὰ πεθάνει, παρὰ νὰ πάρει εἰδωλολάτρη σύζυγο. Τότε ὁ 
Ἐλεύσιος μὲ διαταγὴ τοῦ ἔπαρχου καὶ πολὺ μῖσος τὴν μαστίγωσε ἀνελέητα. Ἔπειτα, ἔκαψε 
τὸ πρόσωπό της μὲ πυρακτωμένο σίδερο, καὶ τῆς εἶπε: «Πήγαινε τώρα στὸν καθρέπτη 
νὰ καμαρώσεις τὴν ὀμορφιά σου». Ἡ δὲ Ἰουλιανή, μὲ ἕνα ἐλαφρὸ μειδίαμα τοῦ ἀπάντησε: 
«Στὴν ἀνάσταση τῶν δικαίων, στὰ πρόσωπα δὲ θὰ ὑπάρχουν πληγὲς καὶ ἐγκαύματα. Θὰ 
ὑπάρχουν μόνο οἱ πληγὲς τῶν ψυχῶν ἀπὸ τὴν ἁμαρτία. Γι᾿ αὐτό, Ἐλεύσιε προτιμῶ τώρα 
τὶς πληγὲς τοῦ σώματος, ποὺ εἶναι προσωρινές, παρὰ τὶς πληγὲς τῆς ψυχῆς, ποὺ βασανίζουν 
αἰώνια». Μετὰ ἀπὸ λίγο, τὸ ξίφος τοῦ δημίου ἔκοψε τὸ νεανικὸ κεφάλι τῆς Ἰουλιανῆς. 
Ἀργότερα ὁ Ἐλεύσιος, ὅταν βρέθηκε ναυαγὸς σὲ κάποιο ἄγνωστο νησί, βρῆκε τραγικὸ 
τέλος, ὅταν τὸν κατασπάραξε ἕνα ἄγριο λιοντάρι.</p>

<hr>
<p><b><a name="Οἱ_Ἅγιοι_500_Μάρτυρες">Οἱ Ἅγιοι 500 Μάρτυρες</a></b></p>

<p>Αὐτοὶ πίστεψαν στὸν Χριστὸ διὰ τῆς Ἁγίας Ἰουλιανῆς καὶ κατόπιν ὅλοι μαρτύρησαν 
διὰ ξίφους.</p>

<hr>
<p><b><a name="Οἱ_Ἁγίες_130_γυναῖκες">Οἱ Ἁγίες 130 γυναῖκες</a></b></p>

<p>Αὐτὲς πίστεψαν στὸν Χριστὸ διὰ τῆς Ἁγίας Ἰουλιανῆς καὶ στὴ συνέχεια ὅλες μαρτύρησαν 
διὰ ἀποκεφαλισμοῦ.</p>

<hr>
<p><b><a name="Ὁ_Ἅγιος_Θεμιστοκλῆς">Ὁ Ἅγιος Θεμιστοκλῆς</a></b></p>

<p>Προστάτης τῶν διωκομένων χριστιανῶν μπορεῖ νὰ χαρακτηριστεῖ ὁ ἅγιος Θεμιστοκλῆς. 
Καταγόταν ἀπὸ τὰ Μῦρα τῆς Λυκίας καὶ ἔζησε στὰ μέσα του 3ου αἰῶνα μετὰ Χριστόν. 
Ὅταν ἐπὶ διωγμοῦ τοῦ Δεκίου ἔπασχαν ἀνήκουστα πράγματα οἱ χριστιανοί, ὁ Θεμιστοκλῆς, 
βοσκὸς τὸ ἐπάγγελμα, ἔκρυψε πολλοὺς σὲ δυσπρόσιτα ὀρεινὰ μέρη. Καταγγέλθηκε γι᾿ 
αὐτό, ἀλλὰ ἀρνήθηκε νὰ δείξει τὰ κρησφύγετα τῶν διωκομένων. Καταδικάστηκε λοιπὸν 
καὶ αὐτός, σύρθηκε δὲ σὲ ἔδαφος, στὸ ὁποῖο εἶχαν μπήξει σιδερένια καρφιὰ καὶ ἔτσι 
παρέδωσε στὸν Θεὸ τὴν ἁγία του ψυχή.</p>

<hr>
<p><b><a name="Ὁ_Ἅγιος_Πέτρος_ὁ_Θαυματουργὸς_Μητροπολίτης_πάσης_Ῥωσίας_(Ρῶσος)">
Ὁ Ἅγιος Πέτρος ὁ Θαυματουργὸς Μητροπολίτης πάσης Ῥωσίας (Ρῶσος)</a></b></p>

</body>

</html>
