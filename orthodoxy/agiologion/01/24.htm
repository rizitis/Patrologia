<html>

<head>
<title>Αγιολόγιον - Ιανουάριος 24</title>
<meta http-equiv="Content-Language" content="el">
<meta http-equiv="Content-Type" content="text/html; charset=utf-8">
<link rel="stylesheet" type="text/css" href="../../../styles.css">
</head>

<body>

<h1>Ἁγιολόγιον - Ἰανουάριος - 24</h1>

<ul>
	<li><a href="#Ἡ_Ὁσία_Ξένη">Ἡ Ὁσία Ξένη</a></li>
	<li><a href="#Οἱ_Ἅγιοι_Παῦλος,_Παύστριος_καὶ_Θεοδοτίων_οἱ_αὐτάδελφοι">Οἱ Ἅγιοι 
	Παῦλος, Παύστριος καὶ Θεοδοτίων οἱ αὐτάδελφοι</a></li>
	<li>
	<a href="#Οἱ_Ἅγιοι_Βαβυλᾶς_ὁ_ἐν_Σικελίᾳ_καὶ_Ἀγάπιος_καὶ_Τιμόθεος_οἱ_μαθητές_του">
	Οἱ Ἅγιοι Βαβύλας ὁ ἐν Σικελίᾳ καὶ Ἀγάπιος καὶ Τιμόθεος οἱ μαθητές του</a></li>
	<li><a href="#Ὁ_Ὅσιος_Μακεδόνιος">Ὁ Ὅσιος Μακεδόνιος</a></li>
	<li><a href="#Ἀνακομιδὴ_Λειψάνων_Ἁγίου_Ἀναστασίου_τοῦ_Πέρσου">Ἀνακομιδὴ Λειψάνων 
	Ἁγίου Ἀναστασίου τοῦ Πέρσου</a></li>
	<li><a href="#Οἱ_Ἅγιοι_Ἑρμογένης_καὶ_Μᾶμας">Οἱ Ἅγιοι Ἑρμογένης καὶ Μᾶμας</a></li>
	<li><a href="#Ὁ_Ὅσιος_Φίλων_ἐπίσκοπος_Καλπασίου_(Καρπασίας)">Ὁ Ὅσιος Φίλων ἐπίσκοπος 
	Καλπασίου (Καρπασίας)</a></li>
	<li><a href="#Ὁ_Ὅσιος_Φιλιππικός_ὁ_πρεσβύτερος">Ὁ Ὅσιος Φιλιππικός ὁ πρεσβύτερος</a></li>
	<li><a href="#Ὁ_Ἅγιος_Βάρσιμος_καὶ_τὰ_Δύο_του_ἀδέρφια">Ὁ Ἅγιος Βάρσιμος καὶ 
	τὰ Δύο του ἀδέλφια</a></li>
	<li><a href="#Ὁ_Ὅσιος_Ζωσιμᾶς">Ὁ Ὅσιος Ζωσιμᾶς</a></li>
	<li><a href="#Μνήμη_τοῦ_Ἁγίου_Ἰωάννου_Προδρόμου_πλησίον_τοῦ_Ταύρου">Μνήμη τοῦ 
	Ἁγίου Ἰωάννου Προδρόμου πλησίον τοῦ Ταύρου</a></li>
	<li><a href="#Ὁ_Ἅγιος_Φιλήμων_ἐπίσκοπος_Καρπάθου">Ὁ Ἅγιος Φιλήμων ἐπίσκοπος 
	Καρπάθου</a></li>
	<li><a href="#Ὁ_Ὅσιος_Νεόφυτος_ὁ_Ἔγκλειστος">Ὁ Ὅσιος Νεόφυτος ὁ Ἔγκλειστος</a></li>
	<li><a href="#Ἐγκαίνια_τῆς_Μεγάλης_Ἐκκλησίας_στή_Θεσσαλονίκη">Ἐγκαίνια τῆς Μεγάλης 
	Ἐκκλησίας στή Θεσσαλονίκη</a></li>
	<li><a href="#Ὁ_Ἅγιος_Ἑλλάδιος_ὁ_Κομενταρήσιος">Ὁ Ἅγιος Ἑλλάδιος ὁ Κομενταρήσιος</a></li>
	<li><a href="#Ἡ_Ἁγία_Χρυσοπλόκη">Ἡ Ἁγία Χρυσοπλόκη</a></li>
	<li>
	<a href="#Ὁ_Ὅσιος_Φιλόθεος,_ἱδρυτὴς_Μονῆς_Φιλόθεου_Ἁγίου_Ὄρους_καὶ_οἱ_Ὅσιοι_Θεοδόσιος,_Διονύσιος,_Συμεών,_ΔΟΜΕΤΙΟΣ,_Δαμιανὸς_καὶ_Κοσμᾶς_(ὁ">
	Ὁ Ὅσιος Φιλόθεος ἱδρυτὴς Μονῆς Φιλόθεου Ἁγίου Ὄρους καὶ οἱ Ὅσιοι Θεοδόσιος, 
	Διονύσιος, Συμεών, Δομέτιος, Δαμιανὸς καὶ Κοσμᾶς (ὁ Αἰτωλός)</a></li>
	<li><a href="#Ὁ_Ὅσιος_Διονύσιος_ὁ_ἐν_Ὀλύμπῳ">Ὁ Ὅσιος Διονύσιος ὁ ἐν Ὀλύμπῳ</a></li>
	<li><a href="#Μνήμη_ἐγκαινίων_ναοῦ_Ἁγ._Ζαχαρία_στὴ_Μονὴ_τῆς_ὁσίας_Δομνίκης">
	Μνήμη ἐγκαινίων ναοῦ Ἁγ. Ζαχαρία στὴ Μονὴ τῆς ὁσίας Δομνίκης</a></li>
	<li><a href="#Ἡ_Ἁγ._Ξενία_τῆς_Πετρουπόλεως._Ἡ_θαυματουργὸς_(Ῥωσίδα)">Ἡ Ἁγ. Ξενία 
	τῆς Πετρουπόλεως, ἡ θαυματουργὸς (Ῥωσίδα)</a></li>
	<li><a href="#Ὁ_Ἅγιος_Cadoc,_ἡγούμενος_(Οὐαλός)">Ὁ Ἅγιος Cadoc, ἡγούμενος (Οὐαλός)</a></li>
</ul>
<hr>
<p><b><a name="Ἡ_Ὁσία_Ξένη">Ἡ Ὁσία Ξένη</a></b></p>

<p>Ὀνομαζόταν Εὐσεβία, καταγόταν ἀπὸ τὴν Ῥώμη καὶ ἦταν «φεμινίστρια» τῆς ἐποχῆς 
της, μὲ τὴν ὑγιή, βέβαια, ἔννοια τῆς λέξης. Πίστευε πὼς ἡ γυναῖκα εἶχε δικαίωμα 
καὶ καθῆκον νὰ μὴ δέχεται σύζυγο ποὺ θὰ τῆς ἦταν καθημερινὸ ἐμπόδιο στὴν κατὰ Χριστὸν 
ζωή. Καὶ ὅπως εἶπε ὁ Ἀπόστολος Παῦλος: «Μὴ γίνεσθε ἐτεροζυγοῦντες ἀπίστοις». Δηλαδή, 
μὴ μπαίνετε στὸν ἴδιο ζυγὸ (γάμο) μὲ ἀνθρώπους ποὺ δὲν ἔχουν πίστη στὸ Θεό. Διότι 
«τὸ μυστήριον τοῦτο μέγα ἐστίν, ἐγὼ δὲ λέγω εἰς Χριστὸν καὶ εἰς τὴν ἐκκλησίαν», 
ποὺ σημαίνει, τὸ μυστήριο αὐτὸ τοῦ γάμου εἶναι μεγάλης σημασίας. Καὶ τὸ λέω αὐτό, 
ἀναφερόμενος στὴν πνευματικὴ ἕνωση τοῦ Χριστοῦ καὶ τῆς Ἐκκλησίας. Οἱ γονεῖς, ὅμως, 
τῆς ὁσίας, εἶχαν διαφορετικὴ γνώμη καὶ ἤθελαν νὰ τὴν παντρέψουν στανικῶς, μὲ ὅποιον 
αὐτοὶ ἤθελαν. Τότε ἐκείνη κρυφὰ φεύγει γιὰ τὴν Ἀλεξάνδρεια. Μετονομάζεται Ξένη καὶ 
γιὰ νὰ χαθοῦν τὰ ἴχνη της, πηγαίνει στὸ νησὶ Κῶς. Καὶ ἀπὸ ἐκεῖ, στὰ Μύλασσα τῆς 
Καριᾶς. Ἐκεῖ, ἐγκαταστάθηκε μὲ τὶς δυὸ ὑπηρέτριες ποὺ τὴν εἶχαν συνοδεύσει σὲ ἡσυχαστικὰ 
κελιά. Κοντὰ ἐκεῖ, ἔκτισε μικρὸ ναὸ στὸ ὄνομα τοῦ Ἁγίου πρωτομάρτυρα Στεφάνου. Ἀφοῦ 
ἦλθαν κοντά της καὶ μερικὲς ἄλλες μοναχές, ἔκαναν μία ἐξαίρετη χριστιανικὴ ἀδελφότητα. 
Ἡ παιδεία της, ἡ εὐγένειά της καὶ ἡ θερμή της πίστη γρήγορα ἔφθασαν παντοῦ. Καθημερινὰ 
ἔτρεχαν κοντά της γυναῖκες, γιὰ νὰ πάρουν συμβουλὲς καὶ νὰ ζητήσουν τὶς προσευχές 
της. Ἔτσι, μ᾿ αὐτὸν τὸν τρόπο ἡ Ὁσία τὶς εἵλκυε στὸ Χριστὸ καὶ τὶς ὁδηγοῦσε στὸ 
δρόμο τῆς σωτηρίας.</p>

<hr>
<p><b><a name="Οἱ_Ἅγιοι_Παῦλος,_Παύστριος_καὶ_Θεοδοτίων_οἱ_αὐτάδελφοι">Οἱ Ἅγιοι 
Παῦλος, Παύστριος καὶ Θεοδοτίων οἱ αὐτάδελφοι</a></b></p>

<p>Ἔζησαν ἐπὶ Διοκλητιανοῦ καὶ κατάγονταν ἀπὸ τὴν Κλεοπατρίδα τῆς Αἰγύπτου, τὸ τωρινὸ 
Σουέζ. Οἱ δυὸ πρῶτοι ἀκολούθησαν τὴν ἁγία ἐρημικὴ ζωή. Ὅταν ὅμως ἄναψε ὁ διωγμὸς 
ἐπὶ Διοκλητιανοῦ, συνελήφθησαν ἀπὸ τὸν ἔπαρχο Ἀρειανὸ καὶ καταδικάστηκαν σὲ θάνατο. 
Ὁ τρίτος ἀδελφός, ὁ Θεοδοτίων, εἶχε πάρει ἄλλο δρόμο. Παρασύρθηκε ἀπὸ κακοὺς φίλους 
καὶ ἔγινε λῃστής. Ὅταν ὅμως ἔμαθε τὴν τύχη τῶν δυὸ μεγαλύτερων ἀδελφῶν του, πῆγε 
νὰ δεῖ τὸ τέλος τους. Τότε ἡ καρδιὰ του μαλάκωσε, συγκινήθηκε, μετάνιωσε καὶ ὁμολόγησε 
τὸν ἑαυτό του χριστιανό, ἐπιπλήττοντας θαῤῥαλέα τὸν τύραννο. Ἐκεῖνος ἐξαγριωμένος 
διέταξε νὰ τὸν βασανίσουν ἀνελέητα. Κατόπιν τὸν ἀποκεφάλισαν. Τοὺς δυὸ μεγαλύτερους 
ἀδελφούς του, τοὺς ἔριξαν στὰ νερὰ καὶ τοὺς ἔπνιξαν. Ἔτσι καὶ τὰ τρία ἀδέλφια μαζί, 
πῆραν τὸ ἀμάραντο στεφάνι τῆς αἰώνιας δόξας.</p>

<hr>
<p><b>
<a name="Οἱ_Ἅγιοι_Βαβυλᾶς_ὁ_ἐν_Σικελίᾳ_καὶ_Ἀγάπιος_καὶ_Τιμόθεος_οἱ_μαθητές_του">
Οἱ Ἅγιοι Βαβύλας ὁ ἐν Σικελίᾳ καὶ Ἀγάπιος καὶ Τιμόθεος οἱ μαθητές του</a></b></p>

<p>Ὁ Ἅγιος Ἱερομάρτυς Βαβύλας καταγόταν ἀπὸ τὴν Θεούπολη (τὴν Ἀντιόχεια πιθανῶς), 
καὶ πῆρε ἀπὸ τοὺς γονεῖς του τὴν ἀνάλογη χριστιανικὴ ἀνατροφή. Μετὰ τὸ θάνατό τους, 
διαμοίρασε τὰ πλούτη του στοὺς φτωχοὺς καὶ τὰ ὀρφανά, καὶ ἀποσύρθηκε σὲ ἡσυχαστήριο 
μὲ δυὸ μαθητές του, τὸν Ἀγάπιο καὶ τὸν Τιμόθεο. Ἐκεῖ, συμπλήρωσε τὶς μελέτες του, 
καὶ κατάρτησε καλά τους μαθητές του στὴν ἀρετὴ καὶ τὴν πίστη. Μετὰ ἀπὸ ἔντονη παράκληση 
καὶ πίεση, χειροτονήθηκε Ἱερέας, μὲ πλήρη συναίσθηση τῶν μεγάλων καὶ Ἱερῶν ὑποχρεώσεών 
του. Μετὰ ἀπὸ καιρὸ ταξίδεψε στὴ Ῥώμη καὶ κατόπιν στὴ Σικελία, ἐργαζόμενος πάντα 
ὑπὲρ τῆς χριστιανικῆς θρησκείας. Ἀλλὰ ὁ ἐκεῖ διοικητής, ἀφοῦ μάταια προσπάθησε νὰ 
ἀποσπάσει αὐτὸν καὶ τοὺς μαθητές του ἀπὸ τὴν χριστιανικὴ ὁμολογία, τοὺς ὑπέβαλε 
σὲ σειρὰ σκληρῶν βασανιστηρίων. Ὅταν δὲ καὶ αὐτὰ ἀποδείχτηκαν ἀδύνατα νὰ κάμψουν 
τὴν σταθερότητα τῶν Ἁγίων, τοὺς κατέσφαξε μὲ μαχαίρια καὶ τὰ σώματά τους ἔριξε στὴ 
φωτιά. Τὰ λείψανά τους, ὅμως, διαφυλάχτηκαν ἀβλαβῆ, καὶ χριστιανοὶ εὐσεβεῖς τὰ παρέλαβαν 
καὶ τὰ ἔθαψαν μὲ ὅλη τὴν χριστιανικὴ τιμή.</p>

<hr>
<p><b><a name="Ὁ_Ὅσιος_Μακεδόνιος">Ὁ Ὅσιος Μακεδόνιος</a></b></p>

<p>Πέρασε τὴν ζωή του στὰ ἐρημικὰ ἀναχωρητήρια της Φοινίκης, τῆς Συρίας καὶ τῆς 
Κιλικίας. Περίφημος γιὰ τὴν ἐγκράτεια καὶ τὴν ἀρετή του, ἔβλεπε πολλὲς φορὲς νὰ 
ἔρχονται σ᾿ αὐτὸν ἄνδρες μεγάλων ἀξιωμάτων, ποὺ ὠφελοῦνταν πολὺ ἀπὸ τὴν συνομιλία 
του. Ἀλλὰ καὶ στὶς πόλεις κατέβαινε, ὅταν ἦταν ἀνάγκη νὰ πάρουν ἐνίσχυση οἱ χριστιανοὶ 
στὶς γενικὲς δοκιμασίες τους. Εἶναι γνωστὸ τὸ γεγονός, ὅτι οἱ κάτοικοι τῆς Ἀντιόχειας 
συνέτριψαν τοὺς βασιλικοὺς ἀνδριάντες ἐπὶ Μεγάλου Θεοδοσίου καὶ ἡ πόλη περίμενε 
μὲ τρομερὴ ἀγωνία τὴν ἀπόφαση τοῦ αὐτοκράτορα, στὸν ὁποῖο πῆγε σὰν ἱκέτης ὁ ἐπίσκοπος 
Φλαβιανός. Ὁ Χρυσόστομος, ἱερέας τότε, ἔβγαζε τοὺς περίφημους παρηγορητικοὺς λόγους 
του, πλήθη δὲ ἐρημιτῶν κατέβηκαν γιὰ νὰ δώσουν καὶ αὐτοὶ ἠθικὴ ἐνίσχυση καὶ παρηγοριά. 
Μεταξὺ δὲ αὐτῶν ἦταν καὶ ὁ Μακεδόνιος, ποὺ πολὺ συνετέλεσε στὴν ἐνθάῤῥυνση τῶν φοβισμένων 
κατοίκων. Τὸν κόσμο αὐτὸ ἄφησε ὁ Μακεδόνιος 70 χρονῶν. Ὁ δὲ θάνατός του θρηνήθηκε 
ἀπὸ πολλούς.</p>

<hr>
<p><b><a name="Ἀνακομιδὴ_Λειψάνων_Ἁγίου_Ἀναστασίου_τοῦ_Πέρσου">Ἀνακομιδὴ Λειψάνων 
Ἁγίου Ἀναστασίου τοῦ Πέρσου</a></b></p>

<p>Ἡ ἀνακομιδὴ τῶν λειψάνων τοῦ Ἁγίου ὁσιομάρτυρα Ἀναστασίου τοῦ Πέρσου, ἔγινε δέκα 
χρόνια μετὰ τὸ μαρτυρικό του τέλος. Κατὰ τοὺς Συναξαριστές, κάποιος ἐπίσκοπος Ῥωμαῖος 
πῆγε στὴν Περσία καὶ μετακόμισε αὐτὰ στὴν Καισάρεια τῆς Παλαιστίνης, τὴν δὲ κάρα 
του μετέφερε στὴ Ῥώμη.</p>

<hr>
<p><b><a name="Οἱ_Ἅγιοι_Ἑρμογένης_καὶ_Μᾶμας">Οἱ Ἅγιοι Ἑρμογένης καὶ Μᾶμας</a></b></p>

<p>Ποῦ καὶ πὼς μαρτύρησαν δὲν γνωρίζουμε. Ἴσως νὰ εἶναι αὐτοὶ ποὺ γιορτάζουν τὴν 
10η Δεκεμβρίου, Μηνᾷς ὁ Καλλικέλαδος καὶ Ἑρμογένης.</p>

<hr>
<p><b><a name="Ὁ_Ὅσιος_Φίλων_ἐπίσκοπος_Καλπασίου_(Καρπασίας)">Ὁ Ὅσιος Φίλων ἐπίσκοπος 
Καλπασίου (Καρπασίας)</a></b></p>

<p>Τὸν Φίλωνα, ἁπλὸ ἀκόμα διάκονο, ἐκτίμησε πολὺ ὁ ἅγιος Ἐπιφάνιος καὶ τὸν ἀνέδειξε 
ἐπίσκοπο Καλπασίου στὴν Κύπρο τὸ 401. Κατὰ δὲ τὸν Σουίδα, ὁ ἐπίσκοπος αὐτὸς ἔγραψε 
ὑπομνήματα στὴν Πεντάτευχο καὶ στὸ Ἆσμα Ἀσμάτων.</p>

<hr>
<p><b><a name="Ὁ_Ὅσιος_Φιλιππικός_ὁ_πρεσβύτερος">Ὁ Ὅσιος Φιλιππικός ὁ πρεσβύτερος</a></b></p>

<p>Ἀπεβίωσε εἰρηνικά.</p>

<hr>
<p><b><a name="Ὁ_Ἅγιος_Βάρσιμος_καὶ_τὰ_Δύο_του_ἀδέρφια">Ὁ Ἅγιος Βάρσιμος καὶ τὰ 
Δύο του ἀδέρφια</a></b></p>

<p>Μαρτύρησαν διὰ ξίφους.</p>

<hr>
<p><b><a name="Ὁ_Ὅσιος_Ζωσιμᾶς">Ὁ Ὅσιος Ζωσιμᾶς</a></b></p>

<p>Ὁ Ὅσιος Ζωσιμᾶς, ἄλλος ἀπὸ τὸν ἀββᾶ Ζωσιμᾶ ποὺ βρῆκε τὴν Ὁσία Μαρία τὴν Αἰγυπτία 
καὶ γιορτάζει στὶς 4 Ἀπριλίου, διακρίθηκε γιὰ τὴν λαμπρὴ μέθοδο ποὺ εἶχε ἐφαρμόσει 
στὸν ἑαυτό του ἐναντίον τοῦ θυμοῦ καὶ δίδαξε κατόπιν καὶ στοὺς ἄλλους. Ἡ μέθοδος 
αὐτὴ ἦταν νὰ μένει σὲ ἀπόλυτη σιωπή, ὅταν θύμωνε. Ἔτσι ὁ θυμὸς ἔσβηνε ἀπὸ ἀτροφία, 
χωρὶς νὰ βγάλει φλόγες, καὶ ἡ ὀργὴ κόπαζε εὔκολα, ὅπως ἡσυχάζει ἀμέσως ἡ θάλασσα, 
ἀπὸ τὴν ὁποία πέρασε ἄνεμος στιγμιαῖος.</p>

<hr>
<p><b><a name="Μνήμη_τοῦ_Ἁγίου_Ἰωάννου_Προδρόμου_πλησίον_τοῦ_Ταύρου">Μνήμη τοῦ Ἁγίου 
Ἰωάννου Προδρόμου πλησίον τοῦ Ταύρου</a></b></p>

<p>Ἴσως τῶν ἐγκαινίων τοῦ ναοῦ τοῦ Προδρόμου κοντὰ στὸν Ταῦρο.</p>

<hr>
<p><b><a name="Ὁ_Ἅγιος_Φιλήμων_ἐπίσκοπος_Καρπάθου">Ὁ Ἅγιος Φιλήμων ἐπίσκοπος Καρπάθου</a></b></p>

<p>Ἡ μνήμη του ἀναφέρεται στὸν Πατμιακὸ Κώδικα 266, χωρὶς βιογραφικὸ ὑπόμνημα.</p>

<hr>
<p><b><a name="Ὁ_Ὅσιος_Νεόφυτος_ὁ_Ἔγκλειστος">Ὁ Ὅσιος Νεόφυτος ὁ Ἔγκλειστος</a></b></p>

<p>Αὐτὸς ἦταν Κύπριος καὶ γεννήθηκε στὴ Λευκάρα τῆς ἐπαρχίας Ἀμαθοῦντος τὸ 1134. 
Μὲ τὴν μεγάλη του ἀσκητικὴ ζωή, ἀναδείχτηκε ἕνας ἀπὸ τοὺς πιὸ μεγάλους ἀσκητὲς τῆς 
Κύπρου. Ἔκτισε μάλιστα τὴν διάσημη Ἐγκλείστρα, ποὺ σῴζεται μέχρι σήμερα, στὴν ὁποία 
μέσα πέρασε ὅλη σχεδὸν τὴν ζωή του μὲ προσευχὴ καὶ μελέτη. Ἐπίσης, ἀναδείχτηκε γλαφυρὸς 
συγγραφέας καὶ ἀσκητὴς ὅσιος. Πέθανε εἰρηνικὰ καὶ τάφηκε στὴ σπηλιὰ τῆς Ἐγκλείστρας. 
(Ἡ μνήμη του ἐπαναλαμβάνεται καὶ τὴν 12η Ἀπριλίου).</p>

<hr>
<p><b><a name="Ἐγκαίνια_τῆς_Μεγάλης_Ἐκκλησίας_στή_Θεσσαλονίκη">Ἐγκαίνια τῆς Μεγάλης 
Ἐκκλησίας στή Θεσσαλονίκη</a></b></p>

<p>Δημητριεύσκη, Τυπικὸν Α, 158. Δὲν βρίσκουμε ἄλλο στοιχεῖο γιὰ τὴν περίπτωση αὐτή.</p>

<hr>
<p><b><a name="Ὁ_Ἅγιος_Ἑλλάδιος_ὁ_Κομενταρήσιος">Ὁ Ἅγιος Ἑλλάδιος ὁ Κομενταρήσιος</a></b></p>

<p>Ἡ μνήμη του βρίσκεται στὸν Παρισινὸ Κώδικα 1578 καὶ στὶς παλιὲς ἐκδόσεις τῶν 
Μηναίων. Ἴσως νὰ εἶναι ὁ ἴδιος με αὐτὸν τῆς 18ης Ἰανουαρίου.</p>

<hr>
<p><b><a name="Ἡ_Ἁγία_Χρυσοπλόκη">Ἡ Ἁγία Χρυσοπλόκη</a></b></p>

<p>Τὴν μάρτυρα αὐτὴ ἀγνοεῖ ὁ Ἅγιος Νικόδημος στὸν Συναξαριστή του. Ἡ μνήμη της ἀναφέρεται 
στὸν Πατμιακὸ Κώδικα 266 μαζὶ μὲ αὐτὴ τῆς Θεοδούλης (βλ. 18 Ἰανουαρίου). Ἀλλὰ στὶς 
24 Ἰανουαρίου, τὴν ἡμέρα αὐτὴ δηλαδή, ἀναφέρεται στὸν Κώδικα αὐτὸν καὶ ἡ μνήμη Ἑρμογένους 
καὶ Φιλήμονος ἐπισκόπου Καρπάθου, γιὰ τοὺς ὁποίους καμιὰ ἀναφορὰ δὲν γίνεται ἀπὸ 
τὸν Ἅγιο Νικόδημο στὸν Συναξαριστή του.</p>

<hr>
<p><b>
<a name="Ὁ_Ὅσιος_Φιλόθεος,_ἱδρυτὴς_Μονῆς_Φιλόθεου_Ἁγίου_Ὄρους_καὶ_οἱ_Ὅσιοι_Θεοδόσιος,_Διονύσιος,_Συμεών,_ΔΟΜΕΤΙΟΣ,_Δαμιανὸς_καὶ_Κοσμᾶς_(ὁ">
Ὁ Ὅσιος Φιλόθεος, ἱδρυτὴς Μονῆς Φιλόθεου Ἁγίου Ὄρους καὶ οἱ Ὅσιοι Θεοδόσιος, Διονύσιος, 
Συμεών, Δομέτιος, Δαμιανὸς καὶ Κοσμᾶς (ὁ </a>Αἰτωλός)</b></p>

<p>Ὑπῆρξε ὁ πρῶτος Ἱδρυτὴς τῆς Μονῆς Φιλόθεου στὸ Ἅγιον Ὄρος καὶ ἔζησε στὰ τέλη 
τοῦ 10ου αἰῶνα. Τὴ μνήμη του γιορτάζουν οἱ μοναχοὶ τῆς ἐν λόγῳ Μονῆς, μαζὶ μὲ τοὺς 
ἄλλους ὁσίους ποὺ ἔλαμψαν πνευματικὰ σ᾿ αὐτή, ὅπως μαρτυρεῖ ἡ χειρόγραφη Ἀκολουθία, 
ποὺ σῴζεται στὴ Μονή. Καὶ ἔχει ὡς ἑξῆς: «Ἀκολουθία τῶν ὁσίων καὶ θεοφόρων Πατέρων 
Φιλόθεου πρωτίστου δομήτορος τῆς ἱερᾶς ταύτης ἐπωνύμου αὐτοῦ Μονῆς. Θεοδοσίου ἡγουμένου 
ταύτης καὶ μητροπολίτου Τραπεζοῦντος. Διονυσίου καὶ Συμεῶνος ἡγησάντων αὐτῆς. Δομετίου 
τοῦ ἡσυχαστοῦ καὶ σημειοφόρου. Διαμιανοῦ μαθητοῦ αὐτοῦ καὶ ὁσιομάρτυρος. Καὶ Κοσμᾶ 
τοῦ Ἰσαποστόλου καὶ ἱερομάρτυρος, ἐφόρων, προστατῶν καὶ συνασκητῶν τῆς Ἱερᾶς ταύτης 
Μονῆς». Ἡ μνήμη δὲ ὅλων αὐτῶν εἶναι ἄγνωστη στοὺς Συναξαριστές.</p>

<hr>
<p><b><a name="Ὁ_Ὅσιος_Διονύσιος_ὁ_ἐν_Ὀλύμπῳ">Ὁ Ὅσιος Διονύσιος ὁ ἐν Ὀλύμπῳ</a></b></p>

<p>Ὁ Ὅσιος Διονύσιος γεννήθηκε στὸ χωριὸ Πλατίνα τῆς Θεσσαλικῆς ἐπαρχίας Φαναρίου, 
καὶ ἀνατράφηκε ἀπὸ παιδὶ μὲ εὐσέβεια ἀπὸ τοὺς γονεῖς του, Νικόλαο καὶ Θεοδώρα. Τὴ 
νεανική του ἡλικία πέρασε μὲ σωφροσύνη καὶ καθαρότητα, ἀγωνιζόμενος νὰ ἐπαναφέρει 
στὸ δρόμο τοῦ Θεοῦ, ὅσους νέους ἔβλεπε νὰ παρασύρονται ἀπὸ τὰ ῥεύματα τῶν παθῶν. 
Μετὰ τὸν θάνατο τῶν γονέων του πῆγε στὰ μοναστήρια τῶν Μετεώρων καὶ ἀπὸ ἐκεῖ στὸ 
Ἅγιον Ὄρος, ὅπου χειροτονήθηκε διάκονος καὶ κατόπιν πρεσβύτερος. Ἔπειτα ἐπισκέφθηκε 
τὰ Ἱεροσόλυμα καὶ ὁ ἐκεῖ Πατριάρχης, ἐκτιμῶντας τὴν μεγάλη του ἀρετή, θέλησε νὰ 
τὸν κάνει διάδοχό του. Ὁ Ὅσιος ὅμως ἐπέστρεψε στὸ ἡσυχαστήριό του, στὸν Ἄθω. Ὕστερα 
ἀπὸ καιρὸ οἱ κάτοικοι τῆς Βεροίας θέλησαν νὰ τὸν κάνουν Μητροπολίτη τους. Ἐκεῖνος, 
ἀποφασισμένος νὰ μὴ δεχτεῖ ποτὲ ἀρχιερατικὸ ἀξίωμα, ἔφυγε καὶ ἔμενε στὸν Ὄλυμπο, 
ὅπου ἔκτισε ναὸ στὸ ὄνομα τοῦ προφήτη Ἠλία. Ἀπὸ ἐκεῖ χάριζε πλούσια τὴν ἀγάπη καὶ 
τὴν ἐλεημοσύνη του στοὺς κατοίκους τῶν γύρω περιοχῶν, καὶ ἔτσι ἅγια τελείωσε τὴν 
ζωή του.</p>

<hr>
<p><b><a name="Μνήμη_ἐγκαινίων_ναοῦ_Ἁγ._Ζαχαρία_στὴ_Μονὴ_τῆς_ὁσίας_Δομνίκης">Μνήμη 
ἐγκαινίων ναοῦ Ἁγ. Ζαχαρία στὴ Μονὴ τῆς ὁσίας Δομνίκης</a></b></p>

<hr>
<p><b><a name="Ἡ_Ἁγ._Ξενία_τῆς_Πετρουπόλεως._Ἡ_θαυματουργὸς_(Ῥωσίδα)">Ἡ Ἁγ. Ξενία 
τῆς Πετρουπόλεως. Ἡ θαυματουργὸς (Ῥωσίδα)</a></b></p>

<p>Διὰ Χριστὸν σαλή.</p>

<hr>
<p><b><a name="Ὁ_Ἅγιος_Cadoc,_ἡγούμενος_(Οὐαλός)">Ὁ Ἅγιος Cadoc, ἡγούμενος (Οὐαλός)</a></b></p>

<p>Λεπτομέρειες γιὰ τὴν ζωὴ αὐτοῦ τοῦ ἁγίου τῆς ὀρθοδοξίας, μπορεῖ νὰ βρεῖ ὁ ἀναγνώστης 
στὸ βιβλίο «Οἱ Ἅγιοι τῶν Βρεττανικῶν Νήσων» τοῦ Χριστόφορου Κων. Κομμοδάτου, ἐπισκόπου 
Τελμησσοῦ, Ἀθῆναι 1985.</p>

</body>

</html>
