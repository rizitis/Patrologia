<html>

<head>
<title>Αγιολόγιον - Οκτώβριος 25</title>
<meta http-equiv="Content-Language" content="el">
<meta http-equiv="Content-Type" content="text/html; charset=utf-8">
<link rel="stylesheet" type="text/css" href="../../../styles.css">
</head>

<body>

<h1>Ἁγιολόγιον - Ὀκτώβριος 25</h1>

<ul>
	<li><a href="#Οἱ_Ἅγιοι_Μαρκιανός_καὶ_Μαρτύριος_οἱ_νοτάριοι">Οἱ Ἅγιοι Μαρκιανός 
	καὶ Μαρτύριος οἱ νοτάριοι</a></li>
	<li><a href="#Ὁ_Ἅγιος_Ἀναστάσιος">Ὁ Ἅγιος Ἀναστάσιος</a></li>
	<li><a href="#Ὁ_Ἅγιος_Οὐαλερῖνος">Ὁ Ἅγιος Οὐαλερῖνος</a></li>
	<li><a href="#Οἱ_Ἅγιοι_Οὐαλέριος_(ἢ_Οὐαλερῖνος)_καὶ_Χρυσάφιος_(ἢ_Χρύσαφος)">
	Οἱ Ἅγιοι Οὐαλέριος (ἢ Οὐαλερῖνος) καὶ Χρυσάφιος (ἢ Χρύσαφος)</a></li>
	<li><a href="#Ὁ_Ἅγιος_Σαβίνος">Ὁ Ἅγιος Σαβίνος</a></li>
	<li><a href="#Ἡ_Ἁγία_Ταβιθᾶ">Ἡ Ἁγία Ταβιθᾶ</a></li>
	<li><a href="#Ὁ_Ἅγιος_Οὐάρος_«ὁ_ἐν_Αἰγύπτῳ»">Ὁ Ἅγιος Οὐάρος «ὁ ἐν Αἰγύπτῳ»</a></li>
	<li><a href="#Ὁ_Ἅγιος_Γεώργιος_ἐπίσκοπος_Ἀμάστριδος">Ὁ Ἅγιος Γεώργιος ἐπίσκοπος 
	Ἀμάστριδος</a></li>
	<li><a href="#Οἱ_Ἅγιοι_Παππίας,_Διόδωρος_καὶ_Κλαυδιανός">Οἱ Ἅγιοι Παππίας, Διόδωρος 
	καὶ Κλαυδιανός</a></li>
	<li><a href="#Οἱ_Ἅγιοι_Φαῦστος,_Βασίλειος_καὶ_Λουκιανός">Οἱ Ἅγιοι Φαῦστος, Βασίλειος 
	καὶ Λουκιανός</a></li>
	<li><a href="#Οἱ_Ἅγιοι_Νικηφόρος_καὶ_Στέφανος">Οἱ Ἅγιοι Νικηφόρος καὶ Στέφανος</a></li>
	<li><a href="#Οἱ_Ἅγιοι_Φιλάδελφος_καὶ_Πολύκαρπος">Οἱ Ἅγιοι Φιλάδελφος καὶ Πολύκαρπος</a></li>
	<li><a href="#Ὁ_Ὅσιος_Μακάριος_ἐπίσκοπος_Πάφου_τῆς_Κύπρου">Ὁ Ὅσιος Μακάριος 
	ἐπίσκοπος Πάφου τῆς Κύπρου</a></li>
	<li><a href="#Οἱ_Ἅγιοι_Δύο_Μάρτυρες_ἀπὸ_τὴν_Θρᾴκη">Οἱ Ἅγιοι Δύο Μάρτυρες ἀπὸ 
	τὴν Θρᾴκη</a></li>
	<li><a href="#Ἡ_Ἁγία_Χρυσάνθη">Ἡ Ἁγία Χρυσάνθη</a></li>
</ul>
<hr>
<p><b><a name="Οἱ_Ἅγιοι_Μαρκιανός_καὶ_Μαρτύριος_οἱ_νοτάριοι">Οἱ Ἅγιοι Μαρκιανός 
καὶ Μαρτύριος οἱ νοτάριοι</a></b></p>

<p>Οἱ Ἅγιοι αὐτοὶ ἦταν νοτάριοι καὶ γραμματικοὶ τοῦ Πατριάρχη Κωνσταντινουπόλεως 
Παύλου τοῦ ὁμολογητῆ, στὰ χρόνια τοῦ ἀρειανοῦ βασιλέως Κωνσταντίου (337-349). Ἄριστα 
σπουδαγμένοι καὶ οἱ δυό, ὑπῆρξαν συνήγοροι θαῤῥαλέοι τῆς ὀρθόδοξης ἀλήθειας. Ὅταν 
ὁ Πατριάρχης Παῦλος δὲν δέχθηκε νὰ συμφωνήσει μὲ τοὺς Ἀρειανούς, ἐξορίστηκε ἀπὸ 
τὸ βασιλιὰ στὴν Ἀρμενία καὶ πνίγηκε ἀπὸ τοὺς ἐκεῖ Ἀρειανούς. Τότε οἱ δυὸ Ἅγιοι ἔμειναν 
πιστοὶ στὸν ποιμένα τους καὶ σταθεροὶ στὸ ὀρθόδοξο δόγμα, διότι πάντα στὸ μυαλό 
τους κυριαρχοῦσε ὁ λόγος τοῦ Κυρίου: «ἐὰν ὑμεῖς μείνητε ἐν τῷ λόγῳ τῷ ἐμῷ, ἀληθῶς 
μαθηταί μου ἐστέ». Ἄν, δηλαδή, ἐσεῖς, μείνετε στερεοὶ στὴ διδασκαλία μου, λέει ὁ 
Κύριος, τότε πράγματι εἶσθε καὶ ἀληθινοὶ μαθητές μου. Ὁ Μαρκιανὸς καὶ ὁ Μαρτύριος 
τὸ ἀπέδειξαν περίτρανα αὐτό, ὅταν συνελήφθησαν ἀπὸ τὸν αὐτοκράτορα. Ὁμολόγησαν μὲ 
θάῤῥος μπροστά του τὴν ἀληθινὴ πίστη καὶ ἤλεγξαν αὐτὸν γιὰ τὶς παρανομίες του. Τότε, 
διατάχθηκε καὶ τοὺς σκότωσαν μὲ μαχαῖρι.</p>

<hr>
<p><b><a name="Ὁ_Ἅγιος_Ἀναστάσιος">Ὁ Ἅγιος Ἀναστάσιος</a></b></p>

<p>Ὁ Μάρτυρας αὐτὸς παρουσιάστηκε μὲ τὴν θέλησή του στοὺς τυράννους καὶ ὁμολόγησε 
μὲ θάῤῥος τὸν Χριστό. Τότε αὐτοί, ἐπειδὴ ὁ Ἅγιος παρέμεινε σταθερὸς στὴν ὁμολογία 
του, τὸν ἀποκεφάλισαν καὶ τὸν ἔριξαν στὴ θάλασσα. Τότε κάποια εὐσεβὴς γυναῖκα, παρέλαβε 
τὸ τίμιο λείψανό του, ἀφοῦ τὸ ἔβγαλε ἡ θάλασσα, καὶ τὸ ἔθαψε μὲ τιμές. Ἐκεῖ ἐπίσης 
ἔκτισε ἐκκλησία στὸ ὄνομα τοῦ Ἁγίου, ποὺ τὸ ἱερὸ λείψανό του, μὲ τὴν χάρη τοῦ Θεοῦ, 
ἔκανε πολλὰ θαύματα.</p>

<hr>
<p><b><a name="Ὁ_Ἅγιος_Οὐαλερῖνος">Ὁ Ἅγιος Οὐαλερῖνος</a></b></p>

<p>Μαρτύρησε διὰ ξίφους.</p>

<hr>
<p><b><a name="Οἱ_Ἅγιοι_Οὐαλέριος_(ἢ_Οὐαλερῖνος)_καὶ_Χρυσάφιος_(ἢ_Χρύσαφος)">Οἱ 
Ἅγιοι Οὐαλέριος (ἢ Οὐαλερῖνος) καὶ Χρυσάφιος (ἢ Χρύσαφος)</a></b></p>

<p>Μαρτύρησαν διὰ ξίφους.</p>

<hr>
<p><b><a name="Ὁ_Ἅγιος_Σαβίνος">Ὁ Ἅγιος Σαβίνος</a></b></p>

<p>Μαρτύρησε διὰ πυρός.</p>

<hr>
<p><b><a name="Ἡ_Ἁγία_Ταβιθᾶ">Ἡ Ἁγία Ταβιθᾶ</a></b></p>

<p>«Αὐτὴ ἦν πλήρης ἀγαθῶν ἔργων καὶ ἐλεημοσυνῶν, ὧν ἐποίει». Ἔτσι πλέκει τὸ ἐγκώμιο 
τῆς ἁγίας Ταβιθᾶ ὁ εὐαγγελιστὴς Λουκᾶς. Ἡ λέξη Ταβιθᾶ εἶναι συριακὴ καὶ ἑρμηνεύεται 
Δορκάς. Τὸ ὄνομα αὐτὸ ἔφερε ἡ εὐσεβέστατη αὐτὴ καὶ φιλάνθρωπη χριστιανή, ποὺ κατοικοῦσε 
στὴν Ἰόππη. Ἀπὸ τὶς Πράξεις τῶν Ἀποστόλων (θ´ 36-40) πληροφορούμαστε ὅτι ἡ Δορκὰς 
ἦταν ἐξειδικευμένη ὑφάντρια ποὺ κατασκεύαζε χιτῶνες καὶ ἱμάτια, τὰ ὁποῖα πωλοῦσε 
καὶ ἀπὸ τὰ ἔσοδα συντηροῦσε φτωχούς, χῆρες καὶ ὀρφανά. Ὅταν ὁ ἀπόστολος Πέτρος, 
στὰ πλαίσια τῆς διάδοσης τοῦ Εὐαγγελίου, ἔφτασε στὴ Λύδδα τῆς Παλαιστίνης, συνέβη 
ν᾿ ἀσθενήσει ἡ Δορκὰς καὶ νὰ πεθάνει. Καὶ ἐνῷ εἶχαν ἑτοιμαστεῖ ὅλα γιὰ τὴν κηδεία 
της, ἔγινε γνωστὸ ὅτι ὁ Πέτρος ἦταν στὴ γειτονικὴ Λύδδα. Τότε δυὸ ἀπεσταλμένοι, παρακάλεσαν 
τὸν Πέτρο νὰ ἔλθει στὴν Ἰόππη. Ὅταν ἔφτασε, τὸν ἀνέβασαν στὸ ὑπερῷο, ὅπου ἦταν νεκρὴ 
ἡ Δορκάς. Συγκινημένος ὁ Πέτρος, χωρὶς νὰ πεῖ τίποτα, ἔβγαλε ὅλους ἔξω, γονάτισε 
καὶ προσευχήθηκε θερμά. Ἔπειτα εἶπε: «Ταβιθᾶ ἀνάστηθι». Καὶ πράγματι ἡ νεκρὴ ἀναστήθηκε! 
Αὐτὸ χαροποίησε ἀφάνταστα τοὺς παρευρισκόμενους, καὶ τὸ γεγονὸς διαδόθηκε σ᾿ ὅλη 
τὴν Ἰόππη μὲ ἀποτέλεσμα νὰ πιστέψουν πολλοὶ στὸν Χριστό. Ἀπὸ τότε ἡ Ταβιθᾶ ἔζησε 
ἀρκετὰ χρόνια, γεμάτα ἀγαθὰ ἔργα καὶ ἐλεημοσύνες. Ὁ θάνατος τὴν βρῆκε σὲ βαθιὰ γεράματα. 
Καὶ ἔτσι ἡ φιλάγαθη αὐτὴ γυναῖκα, ἔφυγε εἰρηνικὰ καὶ μὲ ἀγαλλίαση διότι τὴν ἀξίωσε 
ὁ Θεὸς νὰ περάσει τὴ ζωή της ὠφέλιμα γεμάτη πνευματικοὺς καρπούς.</p>

<hr>
<p><b><a name="Ὁ_Ἅγιος_Οὐάρος_«ὁ_ἐν_Αἰγύπτῳ»">Ὁ Ἅγιος Οὐάρος «ὁ ἐν Αἰγύπτῳ»</a></b></p>

<p>Μαρτύρησε διὰ ξίφους. Μᾶλλον εἶναι ὁ ἴδιος μὲ αὐτὸν τῆς 19ης Ὀκτωβρίου.</p>

<hr>
<p><b><a name="Ὁ_Ἅγιος_Γεώργιος_ἐπίσκοπος_Ἀμάστριδος">Ὁ Ἅγιος Γεώργιος ἐπίσκοπος 
Ἀμάστριδος</a></b></p>

<p>Γεννήθηκε στὴν Κρώμνη κοντὰ στὴν Ἀμάστριδα καὶ ἦταν γιὸς εὐσεβῶν γονέων, τοῦ 
Θεοδοσίου καὶ τῆς Μεγέθους. Μετὰ τὶς πρῶτες του σπουδὲς στὴν πατρίδα του, ἔφυγε 
στὸ ὄρος τῆς Συρίκης (ἢ Σηρικῆς) καὶ ἐκεῖ ἀφοῦ βρῆκε γέροντα ἀσκητὴ διδάχτηκε τὰ 
περὶ τῆς μοναχικῆς ζωῆς καὶ ἀπὸ τὸν ἴδιο ἐκάρη μοναχός. Μετὰ τὸν θάνατο τοῦ γέροντά 
του, ὁ Γεώργιος πῆγε στὴ Βόνιτσα τῆς Ἀκαρνανίας καὶ ἐκεῖ ἀσκήτευε. Μετὰ τὸν θάνατο 
τοῦ ἐπισκόπου Ἀμάστριδος, ἡ Ἐκκλησία βραβεύοντας τὶς ἀρετὲς τοῦ Γεωργίου, τὸν ἔκανε 
ἐπίσκοπο τῆς πόλης αὐτῆς. Ὁ Γεώργιος εἶναι καὶ ὁ ποιητὴς τῶν Κανόνων. Ἀπεβίωσε εἰρηνικά, 
ἀφοῦ θεάρεστα ποίμανε τὸ ποίμνιο ποὺ τοῦ ἐμπιστεύθηκε ὁ Χριστός.</p>

<hr>
<p><b><a name="Οἱ_Ἅγιοι_Παππίας,_Διόδωρος_καὶ_Κλαυδιανός">Οἱ Ἅγιοι Παππίας, Διόδωρος 
καὶ Κλαυδιανός</a></b></p>

<p>Μαρτύρησαν στὰ χρόνια τοῦ Δεκίου (249-251). Κατάγονταν ἀπὸ τὴν Ἀττάλεια τῆς Παμφυλίας 
καὶ στὸ ἐπάγγελμα ἦταν κτηνοτρόφοι. Προσκυνοῦσαν ὅμως τὸν ἕνα καὶ ἀληθινὸ Θεὸ καὶ 
γι᾿ αὐτὸ τοὺς συνέλαβε ὁ ἡγεμόνας τῆς Παμφυλίας Πούπλιος. Καὶ ἐπειδὴ δὲν μπόρεσε 
νὰ τοὺς ἀλλάξει τὸ φρόνημα, τελικά τους ἀποκεφάλισε.</p>

<hr>
<p><b><a name="Οἱ_Ἅγιοι_Φαῦστος,_Βασίλειος_καὶ_Λουκιανός">Οἱ Ἅγιοι Φαῦστος, Βασίλειος 
καὶ Λουκιανός</a></b></p>

<p>Μαρτύρησαν διὰ ξίφους. Ἴσως εἶναι οἱ ἴδιοι με αὐτοὺς τῆς 6ης Φεβρουαρίου.</p>

<hr>
<p><b><a name="Οἱ_Ἅγιοι_Νικηφόρος_καὶ_Στέφανος">Οἱ Ἅγιοι Νικηφόρος καὶ Στέφανος</a></b></p>

<p>Ἡ μνήμη τους ἐπαναλαμβάνεται στὶς 8 Φεβρουαρίου. Μαρτύρησαν «ξεόμενοι».</p>

<hr>
<p><b><a name="Οἱ_Ἅγιοι_Φιλάδελφος_καὶ_Πολύκαρπος">Οἱ Ἅγιοι Φιλάδελφος καὶ Πολύκαρπος</a></b></p>

<p>Ἀπεβίωσαν εἰρηνικά. Μᾶλλον ἦταν μοναχοὶ ἀσκητές, ποὺ ἔζησαν ὁσιακὰ τὴ ζωή τους. 
(Ἡ μνήμη τους ἐπαναλαμβάνεται καὶ τὴν 8η Φεβρουαρίου).</p>

<hr>
<p><b><a name="Ὁ_Ὅσιος_Μακάριος_ἐπίσκοπος_Πάφου_τῆς_Κύπρου">Ὁ Ὅσιος Μακάριος ἐπίσκοπος 
Πάφου τῆς Κύπρου</a></b></p>

<p>Ἀπεβίωσε εἰρηνικά. Ἡ μνήμη του ἐπαναλαμβάνεται καὶ τὴν 8η Φεβρουαρίου.</p>

<hr>
<p><b><a name="Οἱ_Ἅγιοι_Δύο_Μάρτυρες_ἀπὸ_τὴν_Θρᾴκη">Οἱ Ἅγιοι Δύο Μάρτυρες ἀπὸ τὴν 
Θρᾴκη</a></b></p>

<p>Μαρτύρησαν, ἀφοῦ συμπιέστηκαν μεταξὺ δυὸ μεγάλων πετρῶν.</p>

<hr>
<p><b><a name="Ἡ_Ἁγία_Χρυσάνθη">Ἡ Ἁγία Χρυσάνθη</a></b></p>

<p>Ἡ μνήμη της ἀναφέρεται ἐπιγραμματικὰ στὸ «Μικρὸν Εὐχολόγιον ἢ Ἁγιασματάριον» 
ἔκδοση Ἀποστολικῆς Διακονίας 1956, χωρὶς ἄλλες πληροφορίες. Πουθενὰ ἀλλοῦ δὲν ἀναφέρεται 
ἡ μνήμη της αὐτὴ τὴν μέρα. (Ἄλλες πληροφορίες ἀναφέρουν ὅτι εἶναι σύζυγος τοῦ Ἁγίου 
Χρυσάφου, ποὺ ἐπίσης ἡ μνήμη του ἀναφέρεται σήμερα).</p>

</body>

</html>
