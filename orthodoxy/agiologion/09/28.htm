<html>

<head>
<title>Αγιολόγιον - Σεπτέμβριος 28</title>
<meta http-equiv="Content-Language" content="el">
<meta http-equiv="Content-Type" content="text/html; charset=utf-8">
<link rel="stylesheet" type="text/css" href="../../../styles.css">
</head>

<body>

<h1>Ἁγιολόγιον - Σεπτέμβριος 28</h1>

<ul>
	<li><a href="#Ὁ_Ὅσιος_Χαρίτων_ὁ_Ὁμολογητής">Ὁ Ὅσιος Χαρίτων ὁ Ὁμολογητής</a></li>
	<li><a href="#Ὁ_Προφήτης_Βαρούχ_ὁ_Δίκαιος">Ὁ Προφήτης Βαρούχ ὁ Δίκαιος</a></li>
	<li>
	<a href="#Οἱ_Ἅγιοι_Μᾶρκος_ὁ_ποιμένας,_Ἀλέξανδρος,_Ἀλφειὸς_καὶ_Ζώσιμος_τὰ_ἀδέλφια,_Νίκων,_Νέων,_Ἡλιόδωρος_καὶ_λοιπὲς_Παρθένες_καὶ_παιδιά">
	Οἱ Ἅγιοι Μᾶρκος ὁ ποιμένας, Ἀλέξανδρος, Ἀλφειὸς καὶ Ζώσιμος τὰ ἀδέλφια, Νίκων, 
	Νέων, Ἡλιόδωρος καὶ λοιπὲς Παρθένες καὶ παιδιά</a></li>
	<li><a href="#Οἱ_Ἅγιοι_Εὐστάθιος_ὁ_Ρωμαῖος_καὶ_Καλλίνικος">Οἱ Ἅγιοι Εὐστάθιος 
	ὁ Ρωμαῖος καὶ Καλλίνικος</a></li>
	<li>
	<a href="#Ὁ_Ἅγιος_Ἀλέξανδρος_καὶ_οἱ_μαζὶ_μ΄_αὐτὸν_μαρτυρήσαντες_30_Μάρτυρες">
	Ὁ Ἅγιος Ἀλέξανδρος καὶ οἱ μαζὶ μ᾿ αὐτὸν μαρτυρήσαντες 30 Μάρτυρες</a></li>
	<li><a href="#Ὁ_Ὅσιος_Αὐξέντιος_ὁ_Μοναχός,_ποὺ_ἀσκήτευσε_στὴν_Κύπρο">Ὁ Ὅσιος 
	Αὐξέντιος ὁ Μοναχός, ποὺ ἀσκήτευσε στὴν Κύπρο</a></li>
	<li><a href="#Οἱ_Ἁγίες_Εἰρήνη_καὶ_Σοφία">Οἱ Ἁγίες Εἰρήνη καὶ Σοφία</a></li>
	<li>
	<a href="#Εὕρεσις_Ἱερῶν_Λειψάνων_ὁσίου_Νεοφύτου_τοῦ_ἐν_Κύπρῳ_Ἐγκλείστου_(14ος_αἰ.)">
	Εὕρεσις Ἱερῶν Λειψάνων ὁσίου Νεοφύτου τοῦ ἐν Κύπρῳ Ἐγκλείστου (14ος αἰ.)</a></li>
</ul>
<hr>

<p><b><a name="Ὁ_Ὅσιος_Χαρίτων_ὁ_Ὁμολογητής">Ὁ Ὅσιος Χαρίτων ὁ Ὁμολογητής</a></b></p>

<p>Κατεῖχε μεγάλη κοινωνικὴ θέση στὸ Ἰκόνιο, ἀλλὰ καὶ μεγάλες χριστιανικὲς ἀρετές. 
Ὅταν, λοιπόν, ὁ αὐτοκράτωρ Αὐρηλιανὸς (270-275) ἐξέδωσε διάταγμα κατὰ τῶν χριστιανῶν, 
ὁ ἔπαρχος Ἰκονίου συνέλαβε τὸ Χαρίτωνα ἀπὸ τοὺς πρώτους. Τὰ βασανιστήρια ποὺ ὑπέστη 
ἦταν σκληρά. Ὅμως ὁ Χαρίτων ἔμεινε ἀμετακίνητος στὴν πίστη του. Στὸ διάστημα δὲ 
ποὺ βρισκόταν στὴ φυλακή, ὁ Αὐρηλιανὸς δολοφονήθηκε. Ὁ διάδοχός του Πρόβος σταμάτησε 
τὸ διωγμὸ κατὰ τῆς Ἐκκλησίας καὶ ὁ Χαρίτων ἀπελευθερώθηκε. Ἀποφάσισε, τότε, νὰ πάει 
προσκυνητὴς στὰ Ἱεροσόλυμα. Ἀλλὰ στὸ δρόμο συνελήφθη ἀπὸ λῃστές, ποὺ τὸν ὁδήγησαν 
στὸ κρησφύγετό τους. Ὅταν ἔφθασαν στὴ σπηλιά τους, ἔφαγαν καὶ ἤπιαν. Ἀλλὰ τὸ κρασὶ 
ἦταν δηλητηριασμένο καὶ πέθαναν ὅλοι. Τότε, ἡ σπηλιὰ ἐκείνη τῶν λῃστῶν μετατράπηκε 
ἀπὸ τὸν ὅσιο σὲ ἐκκλησία τοῦ Θεοῦ. Ἡ φήμη τοῦ Χαρίτωνα ἔφερε κοντά του πολλοὺς μαθητές. 
Τοὺς κυβερνοῦσε μὲ στοργὴ καὶ τοὺς προήγαγε σὲ ὑψηλὲς βαθμίδες ἀρετῆς. Ποθώντας, 
ὅμως, περισσότερη ἡσυχία, ὅρισε διάδοχό του στὸ μοναστήρι καὶ ἀναχώρησε στὴν ἔρημο, 
ὅπου ἀσκήτεψε μέσα σὲ διάφορα σπήλαια. Ὅταν πλησίασε τὸ τέλος του, ἐπέστρεψε στὸ 
ἀρχικό του μοναστήρι, κοντὰ στοὺς ἀγαπημένους του μαθητές, τοὺς ὁποίους εἶχε ὁδηγήσει 
«ἐπὶ ζωῆς πηγᾶς ὑδάτων». Δηλαδὴ τοὺς εἶχε ὁδηγήσει σὲ πηγὲς νερῶν, ποὺ εἶναι γεμάτα 
ζωή. Ἐκεῖ, λοιπόν, παρέδωσε ἥσυχα καὶ εἰρηνικὰ τὴν ψυχὴ τοῦ στὸ Θεό.</p>

<hr>

<p><b><a name="Ὁ_Προφήτης_Βαρούχ_ὁ_Δίκαιος">Ὁ Προφήτης Βαρούχ ὁ Δίκαιος</a></b></p>

<p>Φιλαλήθης καὶ θαρραλέος ὁ Βαρούχ, ἔζησε τὸν 7ο αἰῶνα π.Χ. Ἦταν γιὸς τοῦ Νηρίου 
καὶ ὑπῆρξε ἀφοσιωμένος ἀκόλουθος καὶ γραμματέας τοῦ προφήτη Ἱερεμία. Ὅταν ἦταν φυλακισμένος 
ὁ Ἱερεμίας, ὁ Βαροὺχ ἔγραψε μὲ ὑπαγόρευσή του προφητεῖες, μὲ τὴν ἐντολὴ νὰ τὶς ἀναγνώσει 
στὸ λαὸ σὲ ἡμέρα νηστείας. Ἀλλ᾿ ὁ βασιλιὰς Ἰωακείμ, ὅταν πληροφορήθηκε τὸ πρᾶγμα, 
ἀντὶ νὰ ἐπωφεληθεῖ ἀπὸ τὶς νουθεσίες τοῦ προφήτη, ἔριξε τὸ βιβλίο του στὴ φωτιά. 
Οἱ προφητεῖες ὅμως ἐκεῖνες γράφηκαν καὶ πάλι. Ὁ Βαροὺχ ὑπέστη καὶ φυλάκιση, διότι 
οἱ Ἰουδαῖοι τὸν μισοῦσαν γιὰ τὴν φιλαλήθη καὶ θαρραλέα του γλῶσσα. Τὸν κατηγοροῦσαν 
μάλιστα, ὅτι αὐτὸς παρακινοῦσε ἐναντίον τους τὸν προφήτη Ἱερεμία. Ὅταν οἱ Ἰουδαῖοι 
κατέφυγαν φοβισμένοι στὴν Αἴγυπτο γιὰ τὴν στάση τους κατὰ τοῦ βασιλιᾶ τῆς Βαβυλῶνας, 
μαζὶ μὲ τὸν Ἱερεμία πῆγε ἐκεῖ καὶ ὁ Βαρούχ. Ραβινιστικὴ παράδοση ἀναφέρει, ὅτι αὐτὸς 
μετὰ τὸ θάνατο τοῦ Ἱερεμία ἐπανῆλθε στὴ Βαβυλῶνα. Ὁ Βαροὺχ στὸ ὁμώνυμό του βιβλίο 
μέσα στὴν Ἅγια Γραφή, προλέγει καθαρὰ γιὰ τὴν ἐνανθρώπηση τοῦ Κυρίου Ἰησοῦ Χριστοῦ.</p>

<hr>

<p><b>
<a name="Οἱ_Ἅγιοι_Μᾶρκος_ὁ_ποιμένας,_Ἀλέξανδρος,_Ἀλφειὸς_καὶ_Ζώσιμος_τὰ_ἀδέλφια,_Νίκων,_Νέων,_Ἡλιόδωρος_καὶ_λοιπὲς_Παρθένες_καὶ_παιδιά">
Οἱ Ἅγιοι Μᾶρκος ὁ ποιμένας, Ἀλέξανδρος, Ἀλφειὸς καὶ Ζώσιμος τὰ ἀδέλφια, Νίκων, Νέων, 
Ἡλιόδωρος καὶ λοιπὲς Παρθένες καὶ παιδιά</a></b></p>

<p>Ἔζησαν στὰ χρόνια τοῦ Διοκλητιανοῦ καὶ ἡγεμόνα τῆς Πισιδίας Μάγνου (290). Ὁ Μᾶρκος 
ἦταν βοσκὸς προβάτων καὶ γέροντας. Ἐπειδὴ ὁμολόγησε ὅτι εἶναι χριστιανός, βασανίστηκε 
φρικτὰ καὶ στάλθηκε στὴν Κλαυδιούπολη. Ἐκεῖ κάλεσαν τρία ἀδέλφια, τὸν Ἀλέξανδρο, 
τὸν Ἀλφειὸ καὶ τὸν Ζώσιμο, ἀπὸ τὸ χωριὸ Κατάλυτο, γιὰ νὰ κατασκευάσουν χάλκινα δεσμὰ 
γιὰ τὸν Μᾶρκο. Ὅταν ὅμως ἄρχισαν νὰ τὰ κατασκευάζουν, ἔνιωσαν τὰ χέρια τους νὰ παραλύουν. 
Θαύμασαν γιὰ τὸ γεγονὸς καὶ ἀμέσως ὁμολόγησαν τὸν Χριστό. Τότε μαρτύρησαν μὲ φρικτὸ 
τρόπο, ἀφοῦ ἔριξαν στὸ στόμα τοὺς βραστὸ μολύβι καὶ ἔπειτα τοὺς κάρφωσαν ἐπάνω σὲ 
πέτρα. Τὸν δὲ Μάρκο, ἀφοῦ συνέχισαν νὰ τὸν βασανίζουν φρικτά, τελικὰ τὸν ἀποκεφάλισαν. 
Τὸν ἴδιο θάνατο εἶχαν καὶ οἱ ὑπόλοιποι Μάρτυρες, Ἠλιόδωρος, Νίκων καὶ Νέων, μαζὶ 
μὲ πολλὲς Παρθένες καὶ παιδιά. Ὅλοι ἀποκεφαλίστηκαν στὴν τοποθεσία Μωρομίλιο.</p>

<hr>

<p><b><a name="Οἱ_Ἅγιοι_Εὐστάθιος_ὁ_Ρωμαῖος_καὶ_Καλλίνικος">Οἱ Ἅγιοι Εὐστάθιος ὁ 
Ρωμαῖος καὶ Καλλίνικος</a></b></p>

<p>Μαρτύρησαν διὰ ξίφους, μᾶλλον στὴ Ρώμη.</p>

<hr>

<p><b>
<a name="Ὁ_Ἅγιος_Ἀλέξανδρος_καὶ_οἱ_μαζὶ_μ΄_αὐτὸν_μαρτυρήσαντες_30_Μάρτυρες">Ὁ Ἅγιος 
Ἀλέξανδρος καὶ οἱ μαζὶ μ᾿ αὐτὸν μαρτυρήσαντες 30 Μάρτυρες</a></b></p>

<p>Μαρτύρησαν διὰ ξίφους. (Μᾶλλον πρόκειται περὶ ἐπαναλήψεως τοῦ ἰδίου μάρτυρα μὲ 
αὐτὸν τὸν προηγούμενο, ποὺ μαρτύρησε μὲ τοὺς Μᾶρκο, Ἀλφειό, Ζώσιμο κλπ.).</p>

<hr>

<p><b><a name="Ὁ_Ὅσιος_Αὐξέντιος_ὁ_Μοναχός,_ποὺ_ἀσκήτευσε_στὴν_Κύπρο">Ὁ Ὅσιος Αὐξέντιος 
ὁ Μοναχός, ποὺ ἀσκήτευσε στὴν Κύπρο</a></b></p>

<p>Ἄγνωστος στοὺς Συναξαριστές, γνωστὸς ὅμως καὶ θαυματουργὸς στὴν ἐκκλησία τῆς 
Κύπρου. Ὁ Ὅσιος αὐτὸς ἦταν Γερμανὸς στὴν καταγωγὴ καὶ κατὰ τὴν ἐποχὴ τῶν σταυροφοριῶν, 
ὅταν οἱ σταυροφόροι πλησίασαν τὴν Κύπρο, αὐτὸς ἔγινε μοναχὸς μαζὶ μὲ ἄλλους 300 
στρατιῶτες. Ἀκολουθία τοῦ Ὁσίου αὐτοῦ, ἐξέδωσε ὁ ἀρχιμανδρίτης Κυπριανός.</p>

<hr>

<p><b><a name="Οἱ_Ἁγίες_Εἰρήνη_καὶ_Σοφία">Οἱ Ἁγίες Εἰρήνη καὶ Σοφία</a></b></p>

<p>Ὁ Σ. Εὐστρατιάδης στὸ Ἁγιολόγιό του ἀναφέρει: «Εἰς τὰ ὑπομνήματα οὐδὲν περὶ αὐτῶν 
σημειοῦται, εἰμὴ ὅτι διὰ μαχαίρας ἐτελειώθησαν».</p>

<hr>

<p><b>
<a name="Εὕρεσις_Ἱερῶν_Λειψάνων_ὁσίου_Νεοφύτου_τοῦ_ἐν_Κύπρῳ_Ἐγκλείστου_(14ος_αἰ.)">
Εὕρεσις Ἱερῶν Λειψάνων ὁσίου Νεοφύτου τοῦ ἐν Κύπρῳ Ἐγκλείστου (14ος αἰ.)</a></b></p>

</body>

</html>
