<html>

<head>
<title>Αγιολόγιον - Σεπτέμβριος 05</title>
<meta http-equiv="Content-Language" content="el">
<meta http-equiv="Content-Type" content="text/html; charset=utf-8">
<link rel="stylesheet" type="text/css" href="../../../styles.css">
</head>

<body>

<h1>Ἁγιολόγιον - Σεπτέμβριος 5</h1>

<ul>
	<li><a href="#Ὁ_Προφήτης_Ζαχαρίας_καὶ_ἡ_σύζυγός_του_Ἐλισάβετ">Ὁ Προφήτης Ζαχαρίας 
	καὶ ἡ σύζυγός του Ἐλισάβετ</a></li>
	<li><a href="#Ὁ_Ἅγιος_Ἀβδαῖος_Ἐπίσκοπος">Ὁ Ἅγιος Ἀβδαῖος Ἐπίσκοπος</a></li>
	<li>
	<a href="#Οἱ_Ἅγιοι_Μέδιμνος,_Οὐρβανός,_Θεόδωρος_καὶ_80_Ἱερεῖς_καὶ_Διάκονοι">
	Οἱ Ἅγιοι Μέδιμνος, Οὐρβανός, Θεόδωρος καὶ 80 Ἱερεῖς καὶ Διάκονοι</a></li>
	<li><a href="#Ὁ_Ἅγιος_Πέτρος_ὁ_Ἀπόστολος_«ὁ_ἐν_τῷ_Ἀθηρᾷ»">Ὁ Ἅγιος Πέτρος ὁ Ἀπόστολος 
	«ὁ ἐν τῷ Ἀθηρᾷ»</a></li>
	<li><a href="#Ἡ_Ἁγία_Ραΐς(ἢ_Ἠραΐς)">Ἡ Ἁγία Ραΐς (ἢ Ἠραΐς)</a></li>
	<li><a href="#Ὁ_Ὅσιος_Ἀθανάσιος">Ὁ Ὅσιος Ἀθανάσιος</a></li>
	<li><a href="#Ὁ_Ἅγιος_Alto_(Σκωτσέζος)">Ὁ Ἅγιος Alto (Σκωτσέζος)</a></li>
</ul>
<hr>
<p><b><a name="Ὁ_Προφήτης_Ζαχαρίας_καὶ_ἡ_σύζυγός_του_Ἐλισάβετ">Ὁ Προφήτης Ζαχαρίας 
καὶ ἡ σύζυγός του Ἐλισάβετ</a></b></p>

<p>Ὁ Ζαχαρίας, πατέρας τοῦ Ἰωάννη τοῦ Βαπτιστῆ, ἔζησε στὰ χρόνια του Ἡρῴδη, βασιλιᾶ 
τῆς Ἰουδαίας. Κατὰ τὴν γνώμη τοῦ Χρυσοστόμου, καθὼς καὶ ἄλλων Πατέρων τῆς Ἐκκλησίας, 
ὁ Ζαχαρίας δὲν ἦταν ἁπλὸς Ἱερέας, ἀλλὰ ἀρχιερέας ποὺ ἔμπαινε στὰ ἅγια τῶν ἁγίων. 
Σύζυγο εἶχε τὴν Ἐλισάβετ καὶ δὲν εἶχαν παιδί. Κάποια μέρα λοιπόν, τὴν ὥρα τοῦ θυμιάματος 
μέσα στὸ θυσιαστήριο, εἶδε ἄγγελο Κυρίου ποὺ τοῦ ἀνήγγειλε ὅτι θὰ ἀποκτοῦσε γιὸ 
καὶ θὰ ὀνομαζόταν Ἰωάννης. Ὁ Ζαχαρίας σκίρτησε ἀπὸ χαρά, ἀλλὰ δυσπίστησε. Ἡ γυναῖκα 
του ἦταν στεῖρα καὶ γριά, πῶς θὰ γινόταν αὐτὸ ποὺ ἄκουγε; Τότε ὁ ἄγγελος τοῦ εἶπε 
ὅτι θὰ μείνει κωφάλαλος μέχρι νὰ πραγματοποιηθεῖ ἡ βουλὴ τοῦ Θεοῦ. Πράγματι, ἡ Ἐλισάβετ 
συνέλαβε καὶ ἔκανε γιό. Ὅταν θέλησαν νὰ δώσουν ὄνομα στὸ παιδί, ὁ Ζαχαρίας ἔγραψε 
πάνω σὲ πινακίδιο τὸ ὄνομα Ἰωάννης. Ἀμέσως δὲ λύθηκε ἡ γλῶσσα του καὶ ὅλοι μαζὶ 
δόξασαν τὸ Θεό. Βέβαια, ἡ χάρη αὐτὴ ἔγινε ἀπὸ τὸ Θεὸ στὸ Ζαχαρία, διότι αὐτὸς ἦταν 
«δίκαιος ἐνώπιον τοῦ Θεοῦ, πορευόμενος ἐν πάσαις ταῖς ἐντολαῖς καὶ δικαιώμασι τοῦ 
Κυρίου ἄμεμπτος». Ἦταν, δηλαδή, δίκαιος μπροστὰ στὸ Θεὸ καὶ ζοῦσε σύμφωνα μὲ ὅλες 
τὶς ἐντολὲς καὶ τὰ παραγγέλματα τοῦ Κυρίου, ἄμεμπτος ἀπὸ κάθε σοβαρὴ ἐνοχή.</p>

<hr>
<p><b><a name="Ὁ_Ἅγιος_Ἀβδαῖος_Ἐπίσκοπος">Ὁ Ἅγιος Ἀβδαῖος Ἐπίσκοπος</a></b></p>

<p>Ἀτρόμητος κήρυκας τοῦ Εὐαγγελίου, ποὺ ἔζησε τὸν πέμπτο αἰῶνα μετὰ Χριστόν. Κήρυττε 
ἄφοβα τὸν Χριστὸ καὶ καταγγέλθηκε μπροστὰ στὸν Πέρση βασιλιὰ Ἰσδιγέργη, ὁ ὁποῖος 
τὸν παρέπεμψε στὸν ἀρχιμάγο τοῦ παλατιοῦ. Μετὰ ἀπὸ πολύωρη συζήτηση μ᾿ αὐτόν, ὁ 
Ἀβδαῖος στήριξε τὴν ἀλήθεια τῆς θεότητας τοῦ Χριστοῦ καὶ δήλωσε ὅτι κανένα μαρτύριο 
δὲν εἶναι ἱκανὸ νὰ τὸν ἀποσπάσει ἀπὸ τὴν ὁμολογία αὐτή. Τότε ὁ ἀρχιμάγος διέταξε 
καὶ τὸν κτύπησαν μὲ βέργες τριανταφυλλιᾶς, ποὺ ἦταν γεμάτες ἀγκάθια. Ἔτσι ὁ Ἀβδαῖος, 
γεμάτος αἵματα καὶ πληγὲς μεταφέρθηκε μισοπεθαμένος στὸ σπίτι του, ὅπου καὶ παρέδωσε 
στὸ Θεὸ τὴν τίμια ψυχή του. (Ἡ μνήμη τοῦ Ἁγίου Ἀβδαίου, ἑορτάζεται -σὰν Αὐδᾶς- καὶ 
τὴν 31η Μαρτίου).</p>

<hr>
<p><b>
<a name="Οἱ_Ἅγιοι_Μέδιμνος,_Οὐρβανός,_Θεόδωρος_καὶ_80_Ἱερεῖς_καὶ_Διάκονοι">Οἱ Ἅγιοι 
Μέδιμνος, Οὐρβανός, Θεόδωρος καὶ 80 Ἱερεῖς καὶ Διάκονοι</a></b></p>

<p>Οἱ Ἅγιοι αὐτοὶ διώχθηκαν ἀπὸ τὸν ἀρειανόφιλο βασιλιὰ Οὐάλεντα (364) καὶ ἀφοῦ 
ὑπέφεραν πολλὰ βάσανα καὶ ταλαιπωρίες, τελικὰ τοὺς ἔβαλαν μέσα σὲ πλοῖο καὶ τοὺς 
ἄφησαν στ᾿ ἀνοιχτὰ τῆς θάλασσας. Ὅταν ἔφτασαν στὸν Ἀστακινὸ κόλπο, οἱ Ἀρειανοὶ ἔστειλαν 
δικούς τους ἀνθρώπους μὲ μία βάρκα καὶ ἔβαλαν φωτιὰ στὸ πλοῖο. Ἔτσι ὅλοι αὐτοὶ οἱ 
Ἅγιοι παραδόθηκαν ἀνήμποροι στὶς φλόγες τῆς φωτιᾶς καὶ στὸ βυθὸ τῆς θάλασσας (35ος 
τόμος Migne).</p>

<hr>
<p><b><a name="Ὁ_Ἅγιος_Πέτρος_ὁ_Ἀπόστολος_«ὁ_ἐν_τῷ_Ἀθηρᾷ»">Ὁ Ἅγιος Πέτρος ὁ Ἀπόστολος 
«ὁ ἐν τῷ Ἀθηρᾷ»</a></b></p>

<p>Μᾶλλον πρόκειται περὶ ἐγκαινίων ναοῦ τοῦ Ἀποστόλου Πέτρου στὸ συγκεκριμένο τόπο.</p>

<hr>
<p><b><a name="Ἡ_Ἁγία_Ραΐς(ἢ_Ἠραΐς)">Ἡ Ἁγία Ραΐς (ἢ Ἠραΐς)</a></b></p>

<p>Βλέπε βιογραφία της τὴν 23η Σεπτεμβρίου.</p>

<hr>
<p><b><a name="Ὁ_Ὅσιος_Ἀθανάσιος">Ὁ Ὅσιος Ἀθανάσιος</a></b></p>

<p>Ἡγούμενος Μονῆς Μπρέστ, Ρῶσος (†1648).</p>

<hr>
<p><b><a name="Ὁ_Ἅγιος_Alto_(Σκωτσέζος)">Ὁ Ἅγιος Alto (Σκωτσέζος)</a></b></p>

<p>Λεπτομέρειες γιὰ τὴν ζωὴ αὐτοῦ τοῦ ἁγίου τῆς Ὀρθοδοξίας, μπορεῖ νὰ βρεῖ ὁ 
ἀναγνώστης στὸ βιβλίο «Οἱ Ἅγιοι τῶν Βρεττανικῶν Νήσων», τοῦ Χριστοφόρου Κων. Κομμοδάτου, ἐπισκόπου 
Τελμησσοῦ, Ἀθῆναι 1985.</p>

</body>

</html>
