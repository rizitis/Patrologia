<html>

<head>
<title>Αγιολόγιον - Φεβρουάριος 20</title>
<meta http-equiv="Content-Language" content="el">
<meta http-equiv="Content-Type" content="text/html; charset=utf-8">
<link rel="stylesheet" type="text/css" href="../../../styles.css">
</head>

<body>

<h1>Ἁγιολόγιον - Φεβρουάριος 20</h1>

<ul>
	<li><a href="#Ὁ_Ὅσιος_Λέων_ἐπίσκοπος_Κατάνης">Ὁ Ὅσιος Λέων ἐπίσκοπος Κατάνης</a></li>
	<li><a href="#Ὁ_Ἅγιος_Ἱερομάρτυρας_Σαδὼκ_καὶ_οἱ_μαζὶ_μ᾿_αὐτὸν_128_Μάρτυρες">
	Ὁ Ἅγιος Ἱερομάρτυρας Σαδὼκ καὶ οἱ μαζὶ μ᾿ αὐτὸν 128 Μάρτυρες</a></li>
	<li><a href="#Ὁ_Ὅσιος_Βησσαρίων">Ὁ Ὅσιος Βησσαρίων</a></li>
	<li><a href="#Ὁ_Ἅγιος_Ἀγάθων_Πάπας_Ῥώμης">Ὁ Ἅγιος Ἀγάθων Πάπας Ῥώμης</a></li>
	<li><a href="#Ὁ_Ὅσιος_Κινδέας">Ὁ Ὅσιος Κινδέας</a></li>
	<li><a href="#Ὁ_Ὅσιος_Πλωτῖνος">Ὁ Ὅσιος Πλωτῖνος</a></li>
	<li><a href="#Ὁ_Ἅγιος_Ἀνιανός">Ὁ Ἅγιος Ἀνιανός</a></li>
	<li><a href="#Οἱ_Ἅγιοι_Δίδυμος,_Νεμέσιος_καὶ_Ποτάμιος">Οἱ Ἅγιοι Δίδυμος, Νεμέσιος 
	καὶ Ποτάμιος</a></li>
	<li><a href="#Ὁ_Ἅγιος_Εὐτρόπιος">Ὁ Ἅγιος Εὐτρόπιος</a></li>
	<li><a href="#Ὁ_Ὅσιος_Ἀγάθων_ὁ_θαυματουργὸς_(Ρῶσος,_15ος_αἰ.)">Ὁ Ὅσιος Ἀγάθων 
	ὁ θαυματουργὸς (Ρῶσος, 15ος αἰ.)</a></li>
	<li><a href="#[ΑΠΠΙΑ,_μάρτυς]">[Ἀππία μάρτυς]</a></li>
	<li><a href="#Ἡ_Ἁγία_Mildred_(Ἀγγλίδα)">Ἡ Ἁγία Mildred (Ἀγγλίδα)</a></li>
</ul>
<hr>

<p><b><a name="Ὁ_Ὅσιος_Λέων_ἐπίσκοπος_Κατάνης">Ὁ Ὅσιος Λέων ἐπίσκοπος Κατάνης</a></b></p>

<p>Ἔζησε στὰ χρόνια 836-912 καὶ ἡ καταγωγή του ἦταν ἀπὸ τὴν Ῥαβέννα τῆς Ἰταλίας. 
Οἱ γονεῖς του ἐναρμόνιζαν κατὰ τὸν καλύτερο τρόπο εὐγένεια καὶ εὐσέβεια. Θεωροῦσαν 
καλὴ ἀποκατάσταση τῶν παιδιῶν τους τὴν καλὴ ἀνατροφή τους καὶ τὴν διάπλασή τους 
μὲ φόβο Θεοῦ. Ὅ,τι δηλαδὴ λέει ὁ θεόπνευστος λόγος τῆς Ἁγίας Γραφῆς: «Ἐκτρέφετε 
αὐτὰ ἐν παιδείᾳ καὶ νουθεσίᾳ Κυρίου», ποὺ σημαίνει, νὰ ἀνατρέφετε τὰ παιδιά σας 
ἐπιμελῶς, μὲ παιδαγωγία καὶ νουθεσία, σύμφωνα μὲ τὸ θέλημα τοῦ Κυρίου. μ᾿ αὐτὴ τὴν 
ἀνατροφή, λοιπόν, μεγάλωσε καὶ ὁ Λέων. Παρακολούθησε μεγάλες σπουδὲς καὶ ἔγινε ἄριστος 
ἐπιστήμονας. Ὅμως, μὲ τὶς χριστιανικὲς βάσεις ποὺ εἶχε πάρει ἀπὸ τοὺς γονεῖς του, 
κατάφερε καὶ διέφυγε τοὺς καπνοὺς τῆς ὑπερηφάνειας, μὲ ταπεινὸ καὶ ἀγαθὸ φρόνημα. 
Καὶ ὄχι μόνο αὐτό, ἀλλὰ φλεγόμενος νὰ ὑπηρετήσει μὲ ἀφοσίωση τὴν Ἐκκλησία, ἀποφάσισε 
νὰ ἱερωθεῖ. Πέρασε ἀπ᾿ ὅλους τοὺς βαθμοὺς τῆς ἱερωσύνης, ἐκτελῶντας ἄριστα τὰ καθήκοντά 
του. Οἱ μεγάλες του ἀρετὲς ἀνέδειξαν τὸ Λέοντα ἐπίσκοπο Κατάνης στὴ Σικελία. Στὴ 
διακονία του αὐτὴ ἐργάστηκε μὲ ὅλη του τὴν ψυχή, διδάσκοντας καὶ φροντίζοντας γιὰ 
τὶς ψυχὲς καὶ τὰ σώματα τῶν φτωχῶν καὶ ὀρφανῶν. Μάλιστα, εἶχε καὶ τὸ χάρισμα νὰ 
θαυματουργεῖ. Πέθανε εἰρηνικὰ καὶ τὸ τίμιο λείψανό του ἐνταφιάσθηκε στὸ ναὸ τῆς 
Ἁγίας Λουκίας, ποὺ ὁ ἴδιος εἶχε κτίσει.</p>

<hr>

<p><b><a name="Ὁ_Ἅγιος_Ἱερομάρτυρας_Σαδὼκ_καὶ_οἱ_μαζὶ_μ᾿_αὐτὸν_128_Μάρτυρες">Ὁ Ἅγιος 
Ἱερομάρτυρας Σαδὼκ καὶ οἱ μαζὶ μ᾿ αὐτὸν 128 Μάρτυρες</a></b></p>

<p>Ἔλαβαν ὅλοι τους τὸ ἔνδοξο στεφάνι τοῦ μαρτυρίου στὴν Περσία, ὅταν βασιλιὰς ἦταν 
ὁ περίφημος Σαπὼρ ὁ Β´ (330), ποὺ ἀποδείχθηκε ὁ πιὸ ἐπικίνδυνος ἐχθρός του Βυζαντινοῦ 
Κράτους. Ὁ Σαπὼρ καταδίωξε ἀνελέητα τοὺς χριστιανούς, ποὺ βρίσκονταν στὴν αὐτοκρατορία 
του. Κατὰ τὸν διωγμὸ αὐτὸν λοιπόν, μαρτύρησε καὶ ὁ ἐπίσκοπος Σαδὼκ μὲ 128 χριστιανούς, 
οἱ ὁποῖοι αὐτὴ τὴν μέρα ἀποκεφαλίστηκαν, μαζὶ μὲ τὸν πνευματικό τους πατέρα, πιστοὶ 
στὴν ὁμολογία τοῦ Χριστοῦ.</p>

<hr>

<p><b><a name="Ὁ_Ὅσιος_Βησσαρίων">Ὁ Ὅσιος Βησσαρίων</a></b></p>

<p>Ἀπὸ τοὺς τελειότερους τύπους τῆς ἀκτημοσύνης, τῆς ἐγκράτειας καὶ τῆς ζωῆς ποὺ 
ἦταν ὁλοκληρωτικὰ δοσμένη στὶς πνευματικὲς φροντίδες. Καταγόταν ἀπὸ τὴν Αἴγυπτο 
καὶ κατὰ τὴν παιδικὴ καὶ νεανική του ἡλικία, εἶχε μάθει ἀρκετὰ καλὰ τὰ τῆς χριστιανικῆς 
πίστης καὶ λατρείας. Ὅταν δὲ ὕστερα ἀποσύρθηκε στὴν ἔρημο, ἀποκλειστικὴ προσπάθεια 
εἶχε τὸ νὰ ὑποτάξει τὴν σάρκα στὸ πνεῦμα καὶ νὰ πραγματοποιήσει ἠθικὴ κατάσταση, 
ὄχι μόνο ἀνίκητη ἀπὸ τοὺς πειρασμούς, ἀλλὰ καὶ ἀπρόσβλητη. Πρᾶγμα ποὺ τελικὰ κατόρθωσε 
σὲ πολὺ μεγάλο βαθμό. Ἡ σκληραγωγία ποὺ ὑπέβαλε στὸν ἑαυτό του, θὰ νόμιζε κανεὶς 
ὅτι θὰ τὸν εἶχε κάνει ἀκοινώνητο καὶ σκληρὸ χαρακτῆρα. Κάθε ἄλλο ὅμως. Μέσα του 
ἔλαμπαν θησαυροὶ ἀγαθότητας καὶ ἀγάπης. Ἕναν μάλιστα μαθητή του, ποὺ τὸν ἀκολουθοῦσε 
πιστά, τοῦ φερόταν μὲ τέτοιο τρόπο, ὥστε τὸν δίδασκε νὰ πειθαρχεῖ ὄχι σὰν μηχανή, 
ἀλλὰ σὰν χριστιανὸς λογικὸς καὶ ἐλεύθερος. Ἡ ζωή του ὑπῆρξε συνυφασμένη καὶ μὲ πολλὰ 
θαύματα. Πέθανε σὲ βαθιὰ γεράματα, ἀφοῦ στερέωσε πολλοὺς στὴν πίστη καὶ ἀντιπροσώπευσε 
μεταξὺ τῶν μοναχῶν ἕνα ἀπὸ τοὺς πιὸ γνήσιους ἀσκητισμοὺς μὲ πολὺ πνεῦμα καὶ φῶς.</p>

<hr>

<p><b><a name="Ὁ_Ἅγιος_Ἀγάθων_Πάπας_Ῥώμης">Ὁ Ἅγιος Ἀγάθων Πάπας Ῥώμης</a></b></p>

<p>Ὑπῆρξε ὁ 79ος Πάπας Ῥώμης. Καταγόταν ἀπὸ τὸ Παλέρμο (τῆς Σικελίας) καὶ ποτίστηκε 
τὰ νάματα τῆς εὐσέβειας μικρὸς ἀκόμα, ἀπὸ τοὺς πιστοὺς καὶ ἐνάρετους γονεῖς του. 
Πάπας ἔγινε τὸ 678 καὶ πῆρε πολὺ ἐνεργὸ μέρος στὴ ΣΤ´ Οἰκουμενικὴ Σύνοδο μὲ τρεῖς 
ἀντιπροσώπους του, τοὺς πρεσβύτερους Θεόδωρο καὶ Σέργιο, καὶ τὸν διάκονο Ἰωάννη. 
Ἡ Σύνοδος αὐτὴ συνῆλθε ἐπὶ Κων/νου τοῦ Πωγωνάτου στὴν Κωνσταντινούπολη, ἐναντίον 
τῶν Μονοφυσιτῶν τὸ ἔτος 680. Συμμετεῖχαν δὲ σ᾿ αὐτὴ 289 πατέρες. Οἱ ἀποφάσεις τῆς 
Συνόδου, ὑποστηρίχθηκαν μὲ πολλὴ θερμότητα ἀπὸ τὸν Πάπα Ἀγάθωνα. Διότι ἀναθεμάτισε 
ὅλους, οἱ ὁποῖοι καὶ στὸ παρελθὸν ἔδειξαν μονοφυσιτικὸ φρόνημα, μεταξὺ δὲ αὐτῶν 
συγκαταλεγόταν καὶ ὁ Πάπας Ὀνώριος ὁ Α´, ποὺ εἶχε πεθάνει πρὶν 42 χρόνια. Ἔτσι στὸν 
Ἀγάθωνα χρεωστᾶμε ἕνα ἀπὸ τὰ ἀποτελεσματικότερα βέλη κατὰ τῆς ἀξίωσης περὶ ἀλάθητου 
τῶν Πάπων. Ὁ Ἀγάθων πέθανε τὸ 682.</p>

<hr>

<p><b><a name="Ὁ_Ὅσιος_Κινδέας">Ὁ Ὅσιος Κινδέας</a></b></p>

<p>Ἀπεβίωσε εἰρηνικά.</p>

<hr>

<p><b><a name="Ὁ_Ὅσιος_Πλωτῖνος">Ὁ Ὅσιος Πλωτῖνος</a></b></p>

<p>Ἀπεβίωσε εἰρηνικά.</p>

<hr>

<p><b><a name="Ὁ_Ἅγιος_Ἀνιανός">Ὁ Ἅγιος Ἀνιανός</a></b></p>

<p>Μὲ τὸ ὄνομα αὐτὸ βρίσκεται στὸν Συναξαριστὴ Sirmond (19 Φεβρ.).</p>

<hr>

<p><b><a name="Οἱ_Ἅγιοι_Δίδυμος,_Νεμέσιος_καὶ_Ποτάμιος">Οἱ Ἅγιοι Δίδυμος, Νεμέσιος 
καὶ Ποτάμιος</a></b></p>

<p>Τοπικοὶ Ἅγιοι τῆς Κύπρου, ποὺ ἡ μνήμη τους ἀναγράφεται στὸ Ῥωμαϊκὸ Μαρτυρολόγιο. 
Ἀπαριθμοῦνται ἀπὸ τὸν Κυπριανό, μεταξὺ τῶν μαρτύρων τῆς Κυπριακῆς Ἐκκλησίας καὶ 
ἀπὸ τὸν Delehaye μεταξὺ τῆς Ἀλεξανδρινῆς Ἐκκλησίας.</p>

<hr>

<p><b><a name="Ὁ_Ἅγιος_Εὐτρόπιος">Ὁ Ἅγιος Εὐτρόπιος</a></b></p>

<p>Ἀναφέρεται μόνο ἀπὸ τὸν Συναξαριστὴ Delehaye. Ἴσως εἶναι τὸ ἴδιο πρόσωπο μ᾿ αὐτὸ 
τῆς 3ης Μαρτίου, ποὺ γιορτάζει μαζὶ μὲ τοὺς Ἁγίους Κλεόνικο καὶ Βασιλίσκο.</p>

<hr>

<p><b><a name="Ὁ_Ὅσιος_Ἀγάθων_ὁ_θαυματουργὸς_(Ρῶσος,_15ος_αἰ.)">Ὁ Ὅσιος Ἀγάθων ὁ 
θαυματουργὸς (Ρῶσος, 15ος αἰ.)</a></b></p>

<hr>

<p><b><a name="[ΑΠΠΙΑ,_μάρτυς]">[Ἀππία μάρτυς]</a></b></p>

<hr>

<p><b><a name="Ἡ_Ἁγία_Mildred_(Ἀγγλίδα)">Ἡ Ἁγία Mildred (Ἀγγλίδα)</a></b></p>

<p>Λεπτομέρειες γιὰ τὴν ζωὴ αὐτῆς τῆς ἁγίας τῆς Ὀρθοδοξίας, μπορεῖ νὰ βρεῖ ὁ 
ἀναγνώστης στὸ βιβλίο «Οἱ Ἅγιοι τῶν Βρεττανικῶν Νήσων», τοῦ Χριστοφόρου Κων. Κομμοδάτου, ἐπισκόπου 
Τελμησσοῦ, Ἀθῆναι 1985.</p>

</body>

</html>
