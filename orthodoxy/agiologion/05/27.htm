<html>

<head>
<title>Αγιολόγιον - Μάιος 27</title>
<meta http-equiv="Content-Language" content="el">
<meta http-equiv="Content-Type" content="text/html; charset=utf-8">
<link rel="stylesheet" type="text/css" href="../../../styles.css">
</head>

<body>

<h1>Ἁγιολόγιον - Μάϊος 27</h1>

<ul>
	<li><a href="#Ὁ_Ἅγιος_Ἑλλάδιος">Ὁ Ἅγιος Ἑλλάδιος</a></li>
	<li><a href="#Ὁ_Ἅγιος_Θεράπων">Ὁ Ἅγιος Θεράπων</a></li>
	<li><a href="#Ὁ_Ἅγιος_Εὐσεβιώτης_(ἢ_Εὔβιοτος)">Ὁ Ἅγιος Εὐσεβιώτης (ἢ Εὐβίοτος)</a></li>
	<li><a href="#Ὁ_Ἅγιος_Ἀλύπιος">Ὁ Ἅγιος Ἀλύπιος</a></li>
	<li><a href="#Ὁ_Ὅσιος_Ἰωάννης_ὁ_Ῥῶσος">Ὁ Ὅσιος Ἰωάννης ὁ Ῥῶσος</a></li>
	<li><a href="#Ὁ_Ὅσιος_Θεράπων">Ὁ Ὅσιος Θεράπων</a></li>
	<li><a href="#Ὁ_Ἅγιος_Bede_(Ἄγγλος)">Ὁ Ἅγιος Bede (Ἄγγλος)</a></li>
</ul>
<hr>
<p><b><a name="Ὁ_Ἅγιος_Ἑλλάδιος">Ὁ Ἅγιος Ἑλλάδιος</a></b></p>

<p>Ὁ Ἅγιος Ἑλλάδιος ἔζησε τὴν ἐποχὴ τῶν σκληρῶν διωγμῶν κατὰ τῆς Ἐκκλησίας. Τὴ ζωή 
του σὰν λαϊκοῦ χαρακτήριζε ἡ μεγάλη σωφροσύνη, γι᾿ αὐτὸ καὶ κλήθηκε στὸ ἀξίωμα τοῦ 
ἐπισκόπου. Ἀπὸ τὴν θέση αὐτή, ὁ Ἑλλάδιος διακρίθηκε γιὰ τὴν σοφία μὲ τὴν ὁποία τακτοποιοῦσε 
τὰ διάφορα ζητήματα. Καὶ ἐπειδὴ ἡ θεία σοφία «διατείνει ἀπὸ πέρατος εἰς πέρας εὐρώστως 
καὶ διοικεῖ τὰ πάντα χρηστῶς», δηλαδή, ἐπεκτείνει μὲ δύναμη τὴν κυριαρχία της ἀπὸ 
τὸ ἕνα ἄκρο τοῦ κόσμου ὡς τὸ ἄλλο, καὶ διοικεῖ τὰ πάντα μὲ εὐεργετικὴ καλοσύνη καὶ 
ἀγαθότητα, ἔτσι καὶ ὁ Ἑλλάδιος, ποὺ εἶχε τὸ χάρισμα αὐτό, διοικοῦσε τὶς ψυχὲς τοῦ 
ποιμνίου του. Κατόρθωσε καὶ ἔφερε πολλοὺς εἰδωλολάτρες στὴ χριστιανικὴ πίστη. Ἡ 
δράση του αὐτή, ὅμως, προκάλεσε τὸν εἰδωλολάτρη ἄρχοντα, ποὺ τὸν συνέλαβε καὶ πρότεινε 
στὸν Ἑλλάδιο νὰ ἀρνηθεῖ τὸ Χριστό, προκειμένου νὰ σώσει τὸ κεφάλι του. Μὲ ἀγανάκτηση 
ὁ Ἑλλάδιος δήλωσε ὅτι εἶναι ἀτιμία νὰ προτείνουν σὲ ἕνα χριστιανὸ ἐπίσκοπο τέτοιους 
τρόπους σωτηρίας. Τότε ἔσχισαν τὶς σάρκες του μὲ σιδερένια νύχια, ἀλλὰ θείᾳ χάριτι 
θεραπεύθηκε ἀμέσως. Τελικά, μετὰ ἀπὸ συνεχεῖς ῥαβδισμοὺς τὸν σκότωσαν, καὶ ἔτσι 
πῆρε τὸ ἀθάνατο στεφάνι τοῦ μαρτυρίου.</p>

<hr>
<p><b><a name="Ὁ_Ἅγιος_Θεράπων">Ὁ Ἅγιος Θεράπων</a></b></p>

<p>Ἦταν ἱερέας στὴν ἐκκλησία τῶν Σάρδεων. Κατὰ τὰ παραγγέλματα τοῦ ἀπ. Παύλου ἦταν 
πρᾶος, εἰρηνικός, ἐπιεικής, φιλόξενος, ἀφιλοχρήματος, διδακτικός, καὶ ἔτρεμε μήπως 
ἀπὸ ἀμέλειά του χανόταν ἢ καὶ στιγμιαῖα σκανδαλιζόταν ἔστω καὶ μόνο μία ψυχή. Ὅταν 
συνελήφθη, διατάχθηκε νὰ ἀρνηθεῖ τὸν Ἰησοῦ. Αὐτὸς μίλησε στὸν εἰδωλολάτρη ἄρχοντα 
σὰν ἥρωας, ἐπιθυμῶντας νὰ βαδίσει στὸ μαρτύριο καὶ ὄχι νὰ τ᾿ ἀποφύγει. Ὁ ἔπαρχος 
Οὐαλεριανὸς τὸν βασάνισε σκληρά, καὶ τελικὰ τὸν ἀποκεφάλισε κοντὰ στὸν ποταμὸ Ἔρμο, 
ὅπου βρισκόταν ἡ ἐπισκοπὴ Σατάλων.</p>

<hr>
<p><b><a name="Ὁ_Ἅγιος_Εὐσεβιώτης_(ἢ_Εὔβιοτος)">Ὁ Ἅγιος Εὐσεβιώτης (ἢ Εὔβιοτος)</a></b></p>

<p>Μαρτύρησε διὰ πυρός.</p>

<hr>
<p><b><a name="Ὁ_Ἅγιος_Ἀλύπιος">Ὁ Ἅγιος Ἀλύπιος</a></b></p>

<p>Μαρτύρησε ἀφοῦ συνέτριψαν τὸ κεφάλι του μὲ ὀγκόλιθο.</p>

<hr>
<p><b><a name="Ὁ_Ὅσιος_Ἰωάννης_ὁ_Ῥῶσος">Ὁ Ὅσιος Ἰωάννης ὁ Ῥῶσος</a></b></p>

<p>Καταγόταν ἀπὸ τὴν Ῥωσία. Αἰχμαλωτίστηκε τὸ 1730 ἀπὸ τοὺς Τατάρους, οἱ ὁποῖοι 
τὸν πούλησαν σὰν δοῦλο σ᾿ ἕνα Τοῦρκο στὸ Προκόπι τῆς Καισαρείας. Ὁ Τοῦρκος αὐτός, 
προσπάθησε ποικιλοτρόπως νὰ ἐξωμόσει τὸν Ἰωάννη, ὁ ὁποῖος ὅμως ἔμεινε ἀκλόνητος 
στὴ χριστιανική του πίστη. Μετὰ ἀπὸ πολλὲς θλίψεις καὶ ταλαιπωρίες, ποὺ ἀναγράφονται 
λεπτομερῶς στὴν ἐκτενέστερη βιογραφία του, κατόρθωσε νὰ ἐλευθερωθεῖ ἀπὸ τὸν ἀσεβὴ 
δεσπότη του καὶ ἀποσύρθηκε σὲ ἐρημικὸ μέρος ἀσκούμενος. Ἔτσι θεάρεστα καὶ μὲ αὐστηρὴ 
ἄσκηση ἀφοῦ ἔζησε, ἀπεβίωσε εἰρηνικά, προβλέποντας μάλιστα - μὲ τὴν χάρη τοῦ Θεοῦ 
- καὶ τὸν θάνατό του (27 Μαΐου 1730). Ἀκολουθία του ἐκδόθηκε στὴν Ἀθήνα τὸ 1849 
καὶ 1897, καὶ στὴν Κωνσταντινούπολη 1899. Σήμερα εἶναι γνωστὸ σ᾿ ὅλη τὴν Ἑλλάδα, 
ὅτι στὸ Νέο Προκόπι Εὐβοίας, βρίσκεται ἀποθησαυρισμένο τὸ σκήνωμα τοῦ Ἁγίου Ἰωάννη 
τοῦ Ῥώσου (τοποθετήθηκε τὸ 1925) καὶ ἔγινε γνωστὸ ἀπὸ τὰ πολλὰ θαύματα ποὺ ἔγιναν 
ἐκεῖ. Ἔτσι πλῆθος κόσμου συῤῥέει κατὰ τὴν ἡμέρα τῆς πανήγυρής του στὶς 27 Μαΐου, 
ἀλλὰ καὶ κάθε μέρα.</p>

<hr>
<p><b><a name="Ὁ_Ὅσιος_Θεράπων">Ὁ Ὅσιος Θεράπων</a></b></p>

<p>Κτήτωρ Ἱ. Μονῆς Εὐαγγελισμοῦ, Ῥῶσος (†16ος αἰ.).</p>

<hr>
<p><b><a name="Ὁ_Ἅγιος_Bede_(Ἄγγλος)">Ὁ Ἅγιος Bede (Ἄγγλος)</a></b></p>

<p>Λεπτομέρειες γιὰ τὴν ζωὴ αὐτοῦ τοῦ ἁγίου τῆς Ὀρθοδοξίας, μπορεῖ νὰ βρεῖ ὁ 
ἀναγνώστης στὸ βιβλίο «Οἱ Ἅγιοι τῶν Βρεττανικῶν Νήσων», τοῦ Χριστοφόρου Κων. Κομμοδάτου, ἐπισκόπου 
Τελμησσοῦ, Ἀθῆναι 1985.</p>

</body>

</html>
