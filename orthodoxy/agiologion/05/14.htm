<html>

<head>
<title>Αγιολόγιον - Μάιος 14</title>
<meta http-equiv="Content-Language" content="el">
<meta http-equiv="Content-Type" content="text/html; charset=utf-8">
<link rel="stylesheet" type="text/css" href="../../../styles.css">
</head>

<body>

<h1>Ἁγιολόγιον - Μάϊος 14</h1>

<ul>
	<li><a href="#Ὁ_Ἅγιος_Ἰσίδωρος_ποὺ_μαρτύρησε_στὴ_Χίο">Ὁ Ἅγιος Ἰσίδωρος, ποὺ 
	μαρτύρησε στὴ Χίο</a></li>
	<li><a href="#Ὁ_Ἅγιος_Θεράπων_ἐπίσκοπος_Κύπρου">Ὁ Ἅγιος Θεράπων, ἐπίσκοπος Κύπρου</a></li>
	<li><a href="#Ὁ_Ἅγιος_Ἀλέξανδρος_ποὺ_μαρτύρησε_στὶς_Κεντουκέλλες">Ὁ Ἅγιος Ἀλέξανδρος, 
	ποὺ μαρτύρησε στὶς Κεντουκέλλες</a></li>
	<li><a href="#Οἱ_Ἅγιοι_Ἀλέξανδρος,_Βάρβαρος,_Μάξιμος_καὶ_Ἀκόλουθος">Οἱ Ἅγιοι 
	Ἀλέξανδρος, Βάρβαρος, Μάξιμος καὶ Ἀκόλουθος</a></li>
	<li><a href="#Ὁ_Ἅγιος_Λεόντιος_Πατριάρχης_Ἱεροσολύμων">Ὁ Ἅγιος Λεόντιος, Πατριάρχης 
	Ἱεροσολύμων</a></li>
	<li><a href="#Ὁ_Ἅγιος_Μᾶρκος_ὁ_Νεομάρτυρας_ποὺ_μαρτύρησε_στὴ_Σμύρνη">Ὁ Ἅγιος 
	Μᾶρκος ὁ Νεομάρτυρας, ποὺ μαρτύρησε στὴ Σμύρνη</a></li>
	<li><a href="#Ὁ_Ἅγιος_Ἰωάννης_ὁ_Χρυσοχόος">Ὁ Ἅγιος Ἰωάννης ὁ Χρυσοχόος</a></li>
	<li>
	<a href="#Οἱ_Ἅγιοι_Ἰσίδωρος_Ῥοστοθίας,_ὁ_διὰ_Χριστὸν_Σαλὸς_καὶ_θαυματουργὸς_καὶ_Νικήτας_ὁ_ἔγκλειστος_ἐν_τῷ_Σπηλαίῳ_ἢ_Σπηλαιώτου_(Ῥῶσοι)">
	Οἱ Ἅγιοι Ἰσίδωρος Ῥοστοθίας, ὁ διὰ Χριστὸν Σαλὸς καὶ θαυματουργὸς καὶ Νικήτας 
	ὁ ἔγκλειστος ἐν τῷ Σπηλαίῳ ἢ Σπηλαιώτου (Ῥῶσοι)</a></li>
	<li>
	<a href="#Οἱ_Ἅγιοι_Ἡράκλειος_ἐπίσκοπος_«εἰς_τὴν_Κοφίνουν»,_Θελθᾶς,_Θεοδόσιος,_καὶ_Θεράπων_«εἰς_τὴν_Σύναν»,_οἱ_ἐκ_τῶν_300_Ἀλαμανῶν,_ἐν_Κύπρῳ">
	Οἱ Ἅγιοι Ἡράκλειος ἐπίσκοπος «εἰς τὴν Κοφινοῦν», Θελθᾶς, Θεοδόσιος, καὶ Θεράπων 
	«εἰς τὴν Σύναν», οἱ ἐκ τῶν 300 Ἀλαμανῶν, ἐν Κύπρῳ</a></li>
	<li><a href="#Οἱ_Ἅγιοι_Ἀριστοτέλης_καὶ_Λέανδρος_μάρτυρες">Οἱ Ἅγιοι Ἀριστοτέλης 
	καὶ Λέανδρος μάρτυρες</a></li>
	<li><a href="#Ὁ_Ἅγιος_Cartage_(Ἰρλανδός)">Ὁ Ἅγιος Cartage (Ἰρλανδός)</a></li>
	<li><a href="#Ὁ_Ἅγιος_Ἰσίδωρος_ὁ_Πρῶσσος,_διὰ_Χριστὸν_Σαλός">Ὁ Ἅγιος Ἰσίδωρος 
	ὁ Πρῶσσος, διὰ Χριστὸν Σαλός</a></li>
</ul>
<hr>
<p><b><a name="Ὁ_Ἅγιος_Ἰσίδωρος_ποὺ_μαρτύρησε_στὴ_Χίο">Ὁ Ἅγιος Ἰσίδωρος ποὺ μαρτύρησε 
στὴ Χίο</a></b></p>

<p>Ὁ Ἰσίδωρος ἦταν ναύτης τοῦ βασιλικοῦ στόλου, στὰ χρόνια του αὐτοκράτορα Δεκίου, 
καὶ καταγόταν ἀπὸ τὴν Ἀλεξάνδρεια. Κάποια μέρα ποὺ μοῖρα τοῦ στόλου ἦταν ἀγκυροβολημένη 
στὴ Χίο, καταγγέλθηκε στὸ Ναύαρχο Νουμέριο ὅτι ὁ Ἰσίδωρος εἶναι χριστιανός. Ὁ Νουμέριος 
δὲν ἄργησε νὰ ἀκούσει τὸ ἴδιο καὶ ἀπὸ τὸν ἴδιο τὸν Ἰσίδωρο, ὅταν τὸν προσκάλεσε 
νὰ ὁμολογήσει. Τότε τὸν ἔδειραν σκληρὰ καὶ κατόπιν τὸν ἔριξαν στὴ φυλακή. Ὁ πατέρας 
του μόλις ἔμαθε τὸ γεγονὸς αὐτό, ἀμέσως κίνησε γιὰ τὴν Χίο, πολὺ στενοχωρημένος, 
διότι ὁ γιός του ἐγκατέλειψε τὴν πατροπαράδοτη εἰδωλολατρικὴ θρησκεία. Ὅταν ἔφθασε 
στὴ Χίο, δὲ δυσκολεύτηκε νὰ δεῖ τὸ γιό του. Ὁ Ἰσίδωρος, μόλις ἀντίκρισε τὸν πατέρα 
του, μὲ πολλὴ εὐλάβεια καὶ στοργὴ τὸν ἀσπάσθηκε συγκινημένος. Τὸ ἴδιο ἔκανε καὶ 
ὁ πατέρας του, ἀλλὰ δὲν ἄργησε νὰ ἐκφράσει καὶ τὴν θλίψη του γι᾿ αὐτόν. Ὁ Ἰσίδωρος 
τοῦ εἶπε ὅτι μᾶλλον ἔπρεπε νὰ χαίρεται, διότι εἶδε τὸ φῶς ποὺ προσφέρει ὁ Ἰησοῦς 
Χριστός. Ὁ πατέρας του τὸν παρακάλεσε θερμὰ νὰ ἐπιστρέψει στὴν εἰδωλολατρία, ἀλλὰ 
ὁ Ἰσίδωρος ἔμεινε ἀμετακίνητος στὴν πίστη του. Τότε, ὀργισμένος αὐτός, τὸν καταράστηκε 
καὶ παρότρυνε τὸ Νουμέριο νὰ τὸν θανατώσει τὸ συντομότερο. Καὶ πράγματι, ὁ Ἰσίδωρος 
μετὰ ἀπὸ διάφορα βασανιστήρια ἀποκεφαλίσθηκε. Ἔτσι, ἐπαληθεύεται ὁ λόγος τοῦ Κυρίου, 
ὅτι «παραδώσει εἰς θάνατον πατὴρ τέκνον». Δὲ θὰ εἶναι, δηλαδή, μόνο οἱ ξένοι ἐναντίον 
τῶν ἀγωνιζομένων χριστιανῶν, ἀλλὰ καὶ οἱ ἄνθρωποι τοῦ σπιτιοῦ τους. Καὶ θὰ παραδώσει 
στὸ θάνατο ὁ ἄπιστος πατέρας τὸ πιστὸ παιδί του.</p>

<hr>
<p><b><a name="Ὁ_Ἅγιος_Θεράπων_ἐπίσκοπος_Κύπρου">Ὁ Ἅγιος Θεράπων ἐπίσκοπος Κύπρου</a></b></p>

<p>Ἀπὸ ποὺ καταγόταν, ποιοὺς εἶχε γονεῖς καὶ σὲ ποιοὺς χρόνους ὁμολόγησε τὸ Χριστὸ 
καὶ ἔλαβε τὸ στεφάνι τοῦ μαρτυρίου δὲν τὸ γνωρίζουμε. Ἡ ἁγιογραφία μας, τὸν ἱστορεῖ 
ὅτι ἀνῆκε στὴν τάξη τῶν μοναχῶν, ἐκείνων ποὺ ἀπαρνοῦνται στ᾿ ἀλήθεια τὸ δικό τους 
θέλημα καὶ κουβαλᾶνε εὐχάριστα τὸ σταυρὸ τοῦ Κυρίου. Ἡ προφορικὴ παράδοση ἀναφέρει 
ὅτι ὁ Θεράπων ἔγινε ἐπίσκοπος Κύπρου, καὶ ὅτι ἐκεῖ τελείωσε μαρτυρικὰ τὴν ζωή του. 
Τὸ τίμιο λείψανό του μεταφέρθηκε στὴν Κωνσταντινούπολη, ὅταν οἱ Τοῦρκοι σχεδίαζαν 
νὰ λεηλατήσουν τὴν Κύπρο. Τώρα, ἐκεῖ ὅπου βρίσκεται, ἀναβλύζει μύρο καὶ πραγματοποιεῖ 
θαύματα, σ᾿ αὐτοὺς ποὺ προστρέχουν σ᾿ αὐτὸ μὲ εἰλικρινὴ πίστη.</p>

<hr>
<p><b><a name="Ὁ_Ἅγιος_Ἀλέξανδρος_ποὺ_μαρτύρησε_στὶς_Κεντουκέλλες">Ὁ Ἅγιος Ἀλέξανδρος 
ποὺ μαρτύρησε στὶς Κεντουκέλλες</a></b></p>

<p>Ἔζησε στὰ χρόνια τοῦ βασιλιᾶ Γαλερίου Μαξιμιανοῦ (286-305) καὶ ἦταν στρατιώτης 
στὸ τάγμα τοῦ κόμη Τιβεριανοῦ. Διακρινόταν γιὰ τὸ ὡραῖο του παράστημα καὶ γιὰ τὴν 
ἄψογη ἠθικὴ ζωή του. Ὅταν κάποτε ὁ Τιβεριανὸς θυσίαζε στὰ εἴδωλα, ὁ Ἀλέξανδρος ἀρνήθηκε 
νὰ συμμετάσχει στὶς θυσίες αὐτὲς καὶ δήλωσε μὲ θάῤῥος ὅτι ἦταν χριστιανός. Τότε 
ὑποβλήθηκε σὲ σκληρὰ βασανιστήρια. Ἡ δὲ μητέρα του Ποιμενία, μόλις πληροφορήθηκε 
τὸ γεγονός, ἔτρεξε καὶ ζήτησε τὴν ἄδεια νὰ δεῖ τὸν γιό της. Ὅταν τὸν εἶδε τὸν ἐνθάῤῥυνε 
νὰ φανεῖ ἀληθινὸς χριστιανὸς καὶ νὰ πεθάνει μὲ τὴν γενναιότητα ποὺ ἁρμόζει στοὺς 
στρατιῶτες τοῦ Χριστοῦ. Καὶ ὁ γιὸς δὲν διέψευσε τὶς ἐλπίδες τῆς μητέρας του. Ἀφοῦ 
τοῦ ἄνοιξαν τὶς πλευρές, κατόπιν τὶς ἔκαψαν μὲ ἀναμμένες λαμπάδες, ἀλλ᾿ ἐκεῖνος δὲν ὑποχώρησε στὸ τόσο σκληρὸ βασανιστήριο, ἐνισχυόμενος ἀπὸ τὴν θεία χάρη. Τελικὰ 
τὸν ἀποκεφάλισαν καὶ ἔτσι κατατάχθηκε στὸν ἔνδοξο χορὸ τῶν μαρτύρων τοῦ Χριστοῦ.</p>

<hr>
<p><b><a name="Οἱ_Ἅγιοι_Ἀλέξανδρος,_Βάρβαρος,_Μάξιμος_καὶ_Ἀκόλουθος">Οἱ Ἅγιοι Ἀλέξανδρος, 
Βάρβαρος, Μάξιμος καὶ Ἀκόλουθος</a></b></p>

<p>ΟΙ Ἅγιοι αὐτοί, ἀφοῦ ἔζησαν ζωὴ ἁγία καὶ ἔφεραν στὴ χριστιανικὴ πίστη πολλοὺς 
εἰδωλολάτρες, μαρτύρησαν διὰ ἀποκεφαλισμοῦ. Ἡ Σύναξη καὶ ἡ γιορτή τους γίνεται στὸν 
ναὸ τῆς ἁγίας Εἰρήνης, ποὺ βρίσκεται κοντὰ στὴ θάλασσα.</p>

<hr>
<p><b><a name="Ὁ_Ἅγιος_Λεόντιος_Πατριάρχης_Ἱεροσολύμων">Ὁ Ἅγιος Λεόντιος Πατριάρχης 
Ἱεροσολύμων</a></b></p>

<p>Ἔζησε τὸν 12ο αἰῶνα καὶ καταγόταν ἀπὸ τὴν Τιβεριούπολη (Στρώμνιτσα) ἀπὸ πλούσιους 
καὶ εὐσεβεῖς γονεῖς. Σπούδασε στὴν Κωνσταντινούπολη καὶ ἔγινε μοναχὸς στὴ Μονὴ τοῦ 
Ἁγίου Ἰωάννου τοῦ Θεολόγου στὴν Πάτμο, ὑπὸ τὴν χειραγωγίαν τοῦ ἡγουμένου τῆς Μονῆς 
Θεοκτίστου, ἀπὸ τὸν ὁποῖο καὶ ἐκπαιδεύτηκε στὴ μοναχικὴ ζωή. Ὅταν πέθανε ὁ Θεόκτιστος, 
μὲ ὁμόφωνη ψῆφο τῶν μοναχῶν, ἀλλὰ καὶ μὲ γραπτὴ ὑπόδειξη τοῦ ἀποθανόντος Θεοκτίστου, 
ποὺ βρέθηκε μετὰ τὸν θάνατό του, τὸν διαδέχτηκε ὁ Λεόντιος. Κατόπιν ὁ Λεόντιος πῆγε 
στὴν Κωνσταντινούπολη γιὰ ὑποθέσεις τῆς Μονῆς του, ὅπου ἐξελέγη πατριάρχης Ἱεροσολύμων 
τὸ 1170. Στὴ νέα του θέση ὁ Λεόντιος διέπρεψε γιὰ τὴν ὁσιότητα τῆς ζωῆς του καὶ 
τὸν ἀποστολικό του ζῆλο. Πέθανε στὴν Κωνσταντινούπολη τὸ 1175, ὅταν εἶχε μεταβεῖ 
πάλι γιὰ 
ὑποθέσεις τοῦ θρόνου του. ᾈσματικὴ Ἀκολουθία του ἐκδόθηκε στὰ Ἱεροσόλυμα τὸ 1912.</p>

<hr>
<p><b><a name="Ὁ_Ἅγιος_Μᾶρκος_ὁ_Νεομάρτυρας_ποὺ_μαρτύρησε_στὴ_Σμύρνη">Ὁ Ἅγιος Μᾶρκος 
ὁ Νεομάρτυρας ποὺ μαρτύρησε στὴ Σμύρνη</a></b></p>

<p>Ἦταν Κρητικὸς καὶ ἔμενε στὴ Σμύρνη, ὅπου, παιδὶ ἀκόμα ἐξισλαμίστηκε μὲ τὴν βία 
ἀπὸ τοὺς Τούρκους. Ἀργότερα ἔφυγε ἀπὸ τὴν Σμύρνη καὶ πῆγε στὴν Κωνσταντινούπολη, 
ὅπου ἔτρεξε κοντὰ στὸν ἐνάρετο καὶ πολυμαθῆ διδάσκαλο Μελέτιο Συρίγου, ποὺ τὸν νουθέτησε 
καὶ τὸν ἐνδυνάμωσε στὸ δρόμο τοῦ μαρτυρίου. Ἐπανῆλθε στὴ Σμύρνη καὶ κήρυξε δημόσια 
τὸν Χριστὸ Θεὸ ἀληθινό. Συνελήφθη καὶ ὁδηγήθηκε στὸ κριτήριο, ὅπου καὶ ἐκεῖ ὁμολόγησε 
τὴν πίστη του στὸν Χριστό. Τότε τὸν ἔριξαν στὴ φυλακή, ἀφοῦ ἀνελέητα τὸν ἔδειραν. 
Κατόπιν μὲ κολακεῖες καὶ διάφορα ἄλλα βασανιστήρια προσπάθησαν νὰ κάμψουν τὸ φρόνημά 
του, ἀλλὰ ὁ Μᾶρκος ἔμεινε ἀμετακίνητος σ᾿ αὐτό. Τότε στὶς 14 Μαΐου 1643, στὴ Σμύρνη, 
ἀποκεφαλίστηκε καὶ ἔλαβε τὸ στεφάνι τοῦ μαρτυρίου. Τὸ ἱερό του λείψανο παρέλαβαν 
οἱ χριστιανοὶ καὶ τὸ ἔθαψαν μὲ τιμὲς στὸν ναὸ τῆς Ἁγίας Φωτεινῆς Σμύρνης. Τὸ μαρτύριο 
τοῦ Νεομάρτυρα αὐτοῦ διηγήθηκε ὁ Ἰσουΐτης Ἰσαὰκ α´.</p>

<hr>
<p><b><a name="Ὁ_Ἅγιος_Ἰωάννης_ὁ_Χρυσοχόος">Ὁ Ἅγιος Ἰωάννης ὁ Χρυσοχόος</a></b></p>

<p>Ὁ Νεομάρτυρας αὐτὸς καταγόταν ἀπὸ τὴν πόλη Σούμνα τῆς Βουλγαρίας καὶ ἔκανε τὸ 
ἐπάγγελμα τοῦ Χρυσοχόου. Ἦταν ὡραῖος στὴν ὄψη καὶ ἐνάρετος. Ἀπέναντι ὅμως ἀπὸ τὸ 
ἐργαστήριό του, κατοικοῦσε μία τούρκικη οἰκογένεια, ποὺ εἶχε μία νεαρὴ κόρη, ἡ ὁποία 
προσπαθοῦσε νὰ ἑλκύσει τὸν 18χρονο Ἰωάννη. Ἐπειδὴ ὅμως δὲν τὸν κατάφερε, συκοφάντησε 
τὸν Ἰωάννη ὅτι δῆθεν ἀποπειράθηκε νὰ τὴν βιάσει. Τότε ὁ μάρτυρας ὁδηγήθηκε στὸν 
κριτὴ καὶ σύμφωνα μὲ τὴν ἐκδοθεῖσα ἀπόφαση, ἔπρεπε ἢ νὰ τουρκέψει καὶ νὰ παντρευτεῖ 
τὴν τουρκοπούλα ἢ νὰ δαρεῖ μέχρι θανάτου. Ὁ Ἰωάννης ἀπάντησε ὅτι, προτιμᾶ νὰ πεθάνει 
παρὰ νὰ ἀρνηθεῖ τὸν Χριστό. Τότε τὰ βασανιστήρια ποὺ ἀκολούθησαν ἦταν φρικτὰ καὶ 
βάρβαρα. Τὸν ἔδειραν ἀνελέητα, ἔσχισαν τὸ σῶμα του, ἔκαψαν τὶς πληγές του μὲ ἀναμμένες 
λαμπάδες καὶ τελικὰ τὸν ἀποκεφάλισαν στὶς 14 Μαΐου 1802. Μαρτύριο τοῦ Ἁγίου συνέγραψε 
ὁ ἱερομόναχος Νικηφόρος ὁ Χίος.</p>

<hr>
<p><b>
<a name="Οἱ_Ἅγιοι_Ἰσίδωρος_Ῥοστοθίας,_ὁ_διὰ_Χριστὸν_Σαλὸς_καὶ_θαυματουργὸς_καὶ_Νικήτας_ὁ_ἔγκλειστος_ἐν_τῷ_Σπηλαίῳ_ἢ_Σπηλαιώτου_(Ῥῶσοι)">
Οἱ Ἅγιοι Ἰσίδωρος Ῥοστοθίας, ὁ διὰ Χριστὸν Σαλὸς καὶ θαυματουργὸς καὶ Νικήτας ὁ 
ἔγκλειστος ἐν τῷ Σπηλαίῳ ἢ Σπηλαιώτου (Ῥῶσοι)</a></b></p>

<hr>
<p><b>
<a name="Οἱ_Ἅγιοι_Ἡράκλειος_ἐπίσκοπος_«εἰς_τὴν_Κοφίνουν»,_Θελθᾶς,_Θεοδόσιος,_καὶ_Θεράπων_«εἰς_τὴν_Σύναν»,_οἱ_ἐκ_τῶν_300_Ἀλαμανῶν,_ἐν_Κύπρῳ">
Οἱ Ἅγιοι Ἡράκλειος ἐπίσκοπος «εἰς τὴν Κοφινοῦν», Θελθᾶς, Θεοδόσιος, καὶ Θεράπων 
«εἰς τὴν Σύναν», οἱ ἐκ τῶν 300 Ἀλαμανῶν, ἐν Κύπρῳ</a></b></p>

<p>Βλέπε σχετικῶς καὶ Α.Χ.Ε.Χ.</p>

<hr>
<p><b><a name="Οἱ_Ἅγιοι_Ἀριστοτέλης_καὶ_Λέανδρος_μάρτυρες">Οἱ Ἅγιοι Ἀριστοτέλης 
καὶ Λέανδρος μάρτυρες</a></b></p>

<hr>
<p><b><a name="Ὁ_Ἅγιος_Cartage_(Ἰρλανδός)">Ὁ Ἅγιος Cartage (Ἰρλανδός)</a></b></p>

<p>Λεπτομέρειες γιὰ τὴν ζωὴ αὐτοῦ τοῦ ἁγίου τῆς Ὀρθοδοξίας, μπορεῖ νὰ βρεῖ ὁ 
ἀναγνώστης στὸ βιβλίο «Οἱ Ἅγιοι τῶν Βρεττανικῶν Νήσων», τοῦ Χριστοφόρου Κων. Κομμοδάτου, ἐπισκόπου 
Τελμησσοῦ, Ἀθῆναι 1985.</p>

<hr>
<p><b><a name="Ὁ_Ἅγιος_Ἰσίδωρος_ὁ_Πρῶσσος,_διὰ_Χριστὸν_Σαλός">Ὁ Ἅγιος Ἰσίδωρος ὁ 
Πρῶσσος, διὰ Χριστὸν Σαλός</a></b></p>

<p>Λεπτομέρειες γιὰ τὴν ζωὴ αὐτοῦ τοῦ ἁγίου τῆς ὀρθοδοξίας, μπορεῖ νὰ βρεῖ ὁ ἀναγνώστης 
στὸ βιβλίο «Ἡ ἐν Ὀρθοδοξίᾳ Ἡνωμένη Εὐρώπη», τοῦ Γ.Ε. Πιπεράκη, Ἐκδ. «Ἑπτάλοφος», 
Ἀθῆναι 1997.</p>

</body>

</html>
