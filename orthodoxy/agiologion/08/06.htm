<html>

<head>
<title>Αγιολόγιον - Αύγουστος 06</title>
<meta http-equiv="Content-Language" content="el">
<meta http-equiv="Content-Type" content="text/html; charset=utf-8">
<link rel="stylesheet" type="text/css" href="../../../styles.css">
</head>

<body>

<h1>Ἁγιολόγιον - Αὔγουστος 6</h1>

<ul>
	<li><a href="#Ἡ_Μεταμόρφωση_τοῦ_Σωτῆρος_Χριστοῦ">Ἡ Μεταμόρφωση τοῦ Σωτῆρος Χριστοῦ</a></li>
	<li><a href="#Ἀνάμνηση_ὀπτασίας_Σοφιανῆς">Ἀνάμνηση ὀπτασίας Σοφιανῆς</a></li>
	<li><a href="#Ὁ_Ἅγιος_Ἀββακούμ_ὁ_Νεομάρτυρας">Ὁ Ἅγιος Ἀββακούμ, ὁ Νεομάρτυρας</a></li>
</ul>
<hr>
<p><b><a name="Ἡ_Μεταμόρφωση_τοῦ_Σωτῆρος_Χριστοῦ">Ἡ Μεταμόρφωση τοῦ Σωτῆρος Χριστοῦ</a></b></p>

<p>Κατὰ τὴν διήγηση τῶν Εὐαγγελιστῶν, ὁ Κύριός μας Ἰησοῦς Χριστὸς πῆρε ἀπὸ τοὺς 
μαθητὲς τὸν Πέτρο, τὸν Ἰωάννη καὶ τὸν Ἰάκωβο καὶ ἀνέβηκε στὸ ὄρος Θαβὼρ γιὰ νὰ προσευχηθεῖ. 
Οἱ τρεῖς μαθητές Του, ὅπως ἦταν κουρασμένοι ἀπὸ τὴ δύσκολη ἀνάβαση στὸ Θαβὼρ καὶ 
ἐνῷ κάθισαν νὰ ξεκουραστοῦν, ἔπεσαν σὲ βαθὺ ὕπνο. Ὅταν, ὅμως, ξύπνησαν, ἀντίκρισαν 
ἀπροσδόκητο καὶ ἐξαίσιο θέαμα. Τὸ πρόσωπο τοῦ Κυρίου ἄστραφτε σὰν τὸν ἥλιο, καὶ 
τὰ φορέματά Του ἦταν λευκὰ σὰν τὸ φῶς. Τὸν περιστοίχιζαν δὲ καὶ συνομιλοῦσαν μαζί 
Του δυὸ ἄνδρες, ὁ Μωϋσῆς καὶ ὁ Ἠλίας. Ἀφοῦ οἱ μαθητὲς συνῆλθαν κάπως ἀπὸ τὴν ἔκπληξη, 
ὁ πάντα ἐνθουσιώδης, Πέτρος, θέλοντας νὰ διατηρηθεῖ αὐτὴ ἡ ἁγία μέθη ποὺ προκαλοῦσε 
ἡ ἀκτινοβολία τοῦ Κυρίου, ἱκετευτικὰ εἶπε νὰ στήσουν τρεῖς σκηνές. Μία γιὰ τὸν Κύριο, 
μία γιὰ τὸ Μωϋσῆ καὶ μία γιὰ τὸν Ἠλία. Πρὶν προλάβει, ὅμως, νὰ τελειώσει τὴν φράση 
του, ἦλθε σύννεφο ποὺ τοὺς σκέπασε καὶ μέσα ἀπ᾿ αὐτὸ ἀκούστηκε φωνὴ ποὺ ἔλεγε: «Οὗτος 
ἐστὶν ὁ υἱός μου ὁ ἀγαπητός· αὐτοῦ ἀκούετε». Δηλαδή, Αὐτὸς εἶναι ὁ Υἱός μου ὁ ἀγαπητός, 
ποὺ τὸν ἔστειλα γιὰ νὰ σωθεῖ ὁ κόσμος. Αὐτὸν νὰ ἀκοῦτε. Ὀφείλουμε, λοιπόν, καὶ ἐμεῖς 
ὄχι μόνο νὰ Τὸν ἀκοῦμε, ἀλλὰ καὶ νὰ Τὸν ὑπακοῦμε. Σὲ ὁποιοδήποτε δρόμο μᾶς φέρει, 
εἴμαστε ὑποχρεωμένοι νὰ πειθαρχοῦμε.</p>

<hr>
<p><b><a name="Ἀνάμνηση_ὀπτασίας_Σοφιανῆς">Ἀνάμνηση ὀπτασίας Σοφιανῆς</a></b></p>

<p>Ποὺ μετονομάστηκε σὲ Σωφρονία Μοναχή, ἐν Ἀβύδῳ Βυζαντίου (1607).</p>

<hr>
<p><b><a name="Ὁ_Ἅγιος_Ἀββακούμ_ὁ_Νεομάρτυρας">Ὁ Ἅγιος Ἀββακούμ ὁ Νεομάρτυρας</a></b></p>

<p>Γιὰ τὸν νεομάρτυρα αὐτὸν δὲν ἔχουμε πολλὲς πληροφορίες γιὰ τὴν ζωή του. Τὸ Νέο 
Μαρτυρολόγιο καὶ οἱ Συναξαριστὲς δὲν τὸν ἀναφέρουν. Μόνο στὸν Κώδικα Ω 89, φ. 155 
τῆς Λαύρας, ἀναφέρονται ὅτι, στὶς 6 Αὐγούστου 1628 μαρτύρησε ὁ Ὅσιος καὶ νέος μάρτυρας 
Ἀββακούμ στὴ μεγαλούπολη Θεσσαλονίκη, εἰς δόξαν καὶ καύχημα τῶν Ὀρθοδόξων χριστιανῶν. 
Στὸ ἡμερολόγιο τῆς Ἐκκλησίας τῆς Ἑλλάδος καὶ μάλιστα στὴν τοπικὴ ἁγιολογία τῆς Θεσσαλονίκης, 
δὲν ἀναφέρεται τίποτα γι᾿ αὐτὸν τὸν μάρτυρα. Στὸ Μικρὸ Εὐχολόγιο ἡ μνήμη τοῦ Ἁγίου 
αὐτοῦ ἀναφέρεται στὶς 6 Αὐγούστου. (Ἐπειδὴ ὅμως ἡ μνήμη του συμπίπτει μὲ τὴν γιορτὴ 
τῆς Μεταμορφώσεως, ὁ Νεομάρτυρας αὐτὸς γιορτάζεται ἄλλοτε τὴν 5η καὶ ἄλλοτε τὴν 
7η Αὐγούστου).</p>

</body>

</html>
