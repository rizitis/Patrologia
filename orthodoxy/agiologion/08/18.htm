<html>

<head>
<title>Αγιολόγιον - Αύγουστος 18</title>
<meta http-equiv="Content-Language" content="el">
<meta http-equiv="Content-Type" content="text/html; charset=utf-8">
<link rel="stylesheet" type="text/css" href="../../../styles.css">
</head>

<body>

<h1>Ἁγιολόγιον - Αὔγουστος 18</h1>

<ul>
	<li><a href="#Οἱ_Ἅγιοι_Φλῶρος_καὶ_Λαῦρος">Οἱ Ἅγιοι Φλῶρος καὶ Λαῦρος</a></li>
	<li><a href="#Τὸ_Ἅγιο_πλῆθος_τῶν_πενήτων_(φτωχῶν)">Τὸ Ἅγιο πλῆθος τῶν πενήτων 
	(φτωχῶν)</a></li>
	<li><a href="#Οἱ_Ἅγιοι_Ἑρμός_(ἢ_Ἑρμῆς),_Σεραπίων_καὶ_Πολύαινος">Οἱ Ἅγιοι Ἑρμός 
	(ἢ Ἑρμῆς), Σεραπίων καὶ Πολύαινος</a></li>
	<li><a href="#Ἡ_Ἁγία_Ἰουλιανὴ_πλησίον_τοῦ_Στροβίλου">Ἡ Ἁγία Ἰουλιανὴ πλησίον 
	τοῦ Στροβίλου</a></li>
	<li><a href="#Ὁ_Ἅγιος_Λέων">Ὁ Ἅγιος Λέων</a></li>
	<li><a href="#Οἱ_Ἅγιοι_τέσσερις_Ὅσιοι_ἀσκητὲς">Οἱ Ἅγιοι τέσσερις Ὅσιοι ἀσκητὲς</a></li>
	<li><a href="#Οἱ_Ἅγιοι_Γεώργιος_καὶ_Ἰωάννης_Πατριάρχες_Κωνσταντινουπόλεως">Οἱ 
	Ἅγιοι Γεώργιος καὶ Ἰωάννης Πατριάρχες Κωνσταντινουπόλεως</a></li>
	<li><a href="#Οἱ_Ὅσιοι_Βαρνάβας,_Σωφρόνιος_καὶ_Χριστοφόρος">Οἱ Ὅσιοι Βαρνάβας, 
	Σωφρόνιος καὶ Χριστοφόρος</a></li>
	<li><a href="#Ὁ_Ὅσιος_Σωφρόνιος_ὁ_Ἁγιορείτης">Ὁ Ὅσιος Σωφρόνιος ὁ Ἁγιορείτης</a></li>
	<li><a href="#Ἀνακομιδὴ_Ἱερῶν_Λειψάνων_Ὁσίου_Ἀρσενίου_τοῦ_νέου,_ἐν_Πάρῳ">Ἀνακομιδὴ 
	Ἱερῶν Λειψάνων Ὁσίου Ἀρσενίου τοῦ νέου, ἐν Πάρῳ</a></li>
	<li><a href="#Ὁ_Ἅγιος_Δημήτριος_ὁ_Μοναχὸς_ἀπὸ_τὴν_Σαμαρίνα_τῆς_Πίνδου">Ὁ Ἅγιος 
	Δημήτριος ὁ Μοναχὸς ἀπὸ τὴν Σαμαρίνα τῆς Πίνδου</a></li>
</ul>
<hr>
<p><b><a name="Οἱ_Ἅγιοι_Φλῶρος_καὶ_Λαῦρος">Οἱ Ἅγιοι Φλῶρος καὶ Λαῦρος</a></b></p>

<p>Ἦταν δίδυμα ἀδέλφια καὶ ἦταν ἄρρηκτα ἑνωμένοι διὰ τῆς θερμῆς πίστεως καὶ ἀγάπης 
ποὺ εἶχαν πρὸς τὸ Χριστό. Κατάγονταν ἀπὸ τὸ Βυζάντιο καὶ εἶχαν διδαχθεῖ τὸ χριστιανισμὸ 
καὶ τὴν τέχνη τοῦ λιθοξόου ἀπὸ τοὺς Ἁγίους Πρόκλο (καὶ ὄχι Πάτροκλο, ὅπως λανθασμένα 
γράφεται ἀπὸ ὁρισμένους Συναξαριστές, καὶ ἡ μνήμη του ἔτσι λανθασμένα ἐπαναλαμβάνεται 
καὶ τὴν 21η Ἰανουαρίου) καὶ Μάξιμο, οἱ ὁποῖοι ὑπέστησαν καὶ μαρτυρικὸ θάνατο γιὰ 
τὸ Χριστό. Μετὰ τὸ θάνατο τῶν διδασκάλων τους, ὁ Φλῶρος καὶ ὁ Λαῦρος ἀναχώρησαν 
στὴν Ἰλλυρία καὶ διάλεξαν σὰν τόπο διαμονῆς τους τὴν πόλη Οὐλπιάνα. Στὴν πόλη αὐτὴ 
ἐργάζονταν τὴν τέχνη τους, ἀλλὰ συγχρόνως μέσῳ αὐτῆς προσπαθοῦσαν γιὰ τὴν ἐξάπλωση 
τοῦ Εὐαγγελίου. Ἐκεῖ ὑπῆρχε καὶ κάποιος ἱερέας εἰδώλων, ὀνομαζόμενος Μερέντιος. 
Ὁ γιὸς αὐτοῦ Ἀθανάσιος ἀπὸ τὸ ἕνα του μάτι ἔπαθε τύφλωση, ποὺ ἀπὸ τὴν ἰατρικὴ ἐπιστήμη 
δὲ βρῆκε θεραπεία. Τότε πλησίασε τοὺς δυὸ τεχνῖτες ἀδελφούς, οἱ ὁποῖοι μὲ τὴν ἐπίκληση 
τοῦ ὀνόματος τοῦ Χριστοῦ θεράπευσαν τὸ μάτι τοῦ γιοῦ τοῦ εἰδωλολάτρη ἱερέα, μὲ ἀποτέλεσμα 
νὰ πιστέψουν καὶ οἱ δυὸ στὸ Χριστό. Αὐτὸ μόλις τὸ ἔμαθε ὁ ἔπαρχος Λύκων, συνέλαβε 
τοὺς δυὸ ἀδελφοὺς καί, ἀφοῦ τοὺς βασάνισε φρικτά, τοὺς ἔριξε μέσα σὲ ἕνα πηγάδι, 
ὅπου καὶ παρέδωσαν τὸ πνεῦμα τους. Ἔτσι, οἱ δυὸ τεχνῖτες ἀδελφοὶ μπῆκαν στὴν αἰώνια 
πόλη, «ἣς τεχνίτης καὶ δημιουργὸς ὁ Θεός», τῆς ὁποίας, δηλαδή, τεχνίτης καὶ κτίστης 
εἶναι αὐτὸς ὁ Θεός.</p>

<hr>
<p><b><a name="Τὸ_Ἅγιο_πλῆθος_τῶν_πενήτων_(φτωχῶν)">Τὸ Ἅγιο πλῆθος τῶν πενήτων (φτωχῶν)</a></b></p>

<p>Θανατώθηκαν ἀπὸ τὸν Λικίνιο διὰ πυρός, ἐπειδὴ κατέστρεψαν τὰ εἴδωλα τοῦ ναοῦ. 
Τὸ ναὸ αὐτὸ ἔκτισαν οἱ Ἅγιοι Φλῶρος καὶ Λαῦρος. Τὰ χρήματα ὅμως ποὺ τοὺς ἔδωσε ὁ 
βασιλιὰς αὐτὸς γιὰ τὴν ἀνέγερση τοῦ ναοῦ, οἱ ἅγιοι τὰ ἔδωσαν στὸ πλῆθος αὐτὸ τῶν 
φτωχῶν, οἱ ὁποῖοι, κατόπιν, μὲ προτροπὴ τῶν Ἁγίων Φλώρου καὶ Λούρου, κατέστρεψαν 
τὰ εἴδωλα τοῦ ναοῦ καὶ τὸν μετέτρεψαν, τρόπον τινά, σὲ χριστιανικό.</p>

<hr>
<p><b><a name="Οἱ_Ἅγιοι_Ἑρμός_(ἢ_Ἑρμῆς),_Σεραπίων_καὶ_Πολύαινος">Οἱ Ἅγιοι Ἑρμός 
(ἢ Ἑρμῆς), Σεραπίων καὶ Πολύαινος</a></b></p>

<p>Ἦταν τέκνα τῆς Ρώμης καὶ διακρίνονταν γιὰ τὸ ζῆλο τους στὴ διάδοση τῆς πίστης 
καὶ ἐναντίον τῆς πολεμικῆς τῶν εἰδωλολατρῶν. Καταγγέλθηκαν στὶς ἀρχὲς καὶ ἔμειναν 
σταθεροὶ στὴν ὁμολογία τῆς πίστης τους. Τότε, μία σειρὰ ἀπὸ ἄγρια βασανιστήρια τοὺς 
περίμεναν. Στὴν ἀρχὴ τοὺς ἔδειραν ἀλύπητα καὶ ἔπειτα τοὺς ἔριξαν σὲ μία φυλακὴ σκοτεινὴ 
καὶ δυσώδη. Ἐκεῖ τοὺς ταλαιπωροῦσαν μὲ πολλὲς στερήσεις καὶ κακοπάθειες. Ἀλλὰ τίποτα 
δὲν κατάφερε νὰ τοὺς κλονίσει. Τότε τοὺς ἔβγαλαν ἀπὸ κεῖ, καὶ ἀφοῦ τοὺς ἔδεσαν σφιχτὰ 
μὲ σχοινιά, τοὺς ἔσυραν οἱ ὄχλοι σὲ ἀνώμαλο ἔδαφος, γεμάτο με πολλὲς καὶ κοφτερὲς 
πέτρες. Ἔτσι οἱ σάρκες τους κομματιάστηκαν καὶ τὰ κεφάλια τους γέμισαν ἀπὸ πληγὲς 
καὶ αἵματα. Οἱ ψυχές τους ὅμως ἀνέγγιχτες, πέταξαν στὸν Σωτῆρα Χριστὸ γιὰ νὰ ἀναπαυτοῦν 
αἰώνια κοντά Του.</p>

<hr>
<p><b><a name="Ἡ_Ἁγία_Ἰουλιανὴ_πλησίον_τοῦ_Στροβίλου">Ἡ Ἁγία Ἰουλιανὴ πλησίον τοῦ 
Στροβίλου</a></b></p>

<p>Μᾶλλον εἶναι ἡ ἴδια μὲ αὐτὴ τῆς 21ης Δεκεμβρίου, ποὺ μαρτύρησε στὴ Νικομήδεια.</p>

<hr>
<p><b><a name="Ὁ_Ἅγιος_Λέων">Ὁ Ἅγιος Λέων</a></b></p>

<p>Μαρτύρησε στὰ παράλια τῶν Μύρων τῆς Λυκίας. Πιθανῶς νὰ εἶναι ὁ ἴδιος με αὐτὸν 
τῆς 18ης Φεβρουαρίου.</p>

<hr>
<p><b><a name="Οἱ_Ἅγιοι_τέσσερις_Ὅσιοι_ἀσκητὲς">Οἱ Ἅγιοι τέσσερις Ὅσιοι ἀσκητὲς</a></b></p>

<p>Ἀπεβίωσαν εἰρηνικά.</p>

<hr>
<p><b><a name="Οἱ_Ἅγιοι_Γεώργιος_καὶ_Ἰωάννης_Πατριάρχες_Κωνσταντινουπόλεως">Οἱ Ἅγιοι 
Γεώργιος καὶ Ἰωάννης Πατριάρχες Κωνσταντινουπόλεως</a></b></p>

<p>Ὁ Πατριάρχης Ἰωάννης ὁ Ε´ διαδέχτηκε τὸν Θωμᾶ Β´ τὸ ἔτος 668 καὶ πατριάρχευσε 
μέχρι τὸ 674. Προηγούμενα, πρεσβύτερος τῆς Ἐκκλησίας τῆς Κωνσταντινουπόλεως, εἶχε 
ὑπηρετήσει σὰν πρωτέκδικος καὶ χαρτοφύλακας τοῦ Πατριαρχείου καὶ σκευοφύλακας τῆς 
ἁγίας Σοφίας. Διακρίθηκε γιὰ τὸ ὀρθόδοξο φρόνημά του καὶ ποίμανε τὴν ἐκκλησία εἰρηνικὰ 
ἐπὶ Κων/νου τοῦ Πωγωνάτου. Ὑπῆρξε φιλάνθρωπος, ἀφιλοχρήματος, ζοῦσε μὲ μεγάλη μάλιστα 
ἁπλότητα καὶ πάντα ἔλεγε, ὅτι κανένα ἄλλο δὲν τιμᾷ τὸν κληρικὸ καὶ μάλιστα τὸν Ἱεράρχη, 
ὅσο ἡ ἁπλότητα τῆς ζωῆς του καὶ ἡ διάθεση τῶν εἰσοδημάτων του γιὰ τοὺς πεινασμένους 
καὶ γυμνούς. Ὁ δὲ Πατριάρχης Γεώργιος ὁ Α´ πατριάρχευσε ἀπὸ τὸ 678 μέχρι τὸ 683. 
Προηγούμενα εἶχε διατελέσει Σύγκελος τοῦ Πατριαρχίου καὶ σκευοφύλακας τῆς Ἁγίας Σοφίας. 
Ἐπὶ Γεωργίου Α´ συγκροτήθηκε στὴν Κωνσταντινούπολη ἡ ἕκτη Οἰκουμενικὴ Σύνοδος, ποὺ 
ἀναθεμάτισε τοὺς αἱρετικοὺς μονοθελητές. Γιὰ τὸν χαρακτῆρα τοῦ Πατριάρχη αὐτοῦ γράφτηκε 
ὅτι ἦταν «Νομεὺς ἀγαθὸς τοῦ Θεοῦ νόμων φύλαξ».</p>

<hr>
<p><b><a name="Οἱ_Ὅσιοι_Βαρνάβας,_Σωφρόνιος_καὶ_Χριστοφόρος">Οἱ Ὅσιοι Βαρνάβας, 
Σωφρόνιος καὶ Χριστοφόρος</a></b></p>

<p>Δὲν ἔχουμε σαφῆ βιογραφικά τους στοιχεῖα. Μόνο ἀπὸ τὸ «Νέον Λειμωνάριον» μαθαίνουμε 
ὅτι ἀπεβίωσαν εἰρηνικὰ κατὰ τὸ ἔτος 412. Ἀπ᾿ αὐτοὺς ὁ Βαρνάβας ἦταν ἱδρυτὴς τῆς 
Μονῆς Σουμελᾶ, ὁ Σωφρόνιος ἦταν ἀνεψιός του, καὶ οἱ δυὸ ἦταν στὴν καταγωγὴ Ἀθηναῖοι. 
Ὁ δὲ Χριστοφόρος καταγόταν ἀπὸ τὴν Τραπεζοῦντα καὶ ὑπῆρξε νέος ἱδρυτὴς τῆς Μονῆς 
Σουμελᾶ, μετὰ τὴν ἐρήμωσή της.</p>

<hr>
<p><b><a name="Ὁ_Ὅσιος_Σωφρόνιος_ὁ_Ἁγιορείτης">Ὁ Ὅσιος Σωφρόνιος ὁ Ἁγιορείτης</a></b></p>

<p>Γεννήθηκε στὴν Ἤπειρο ἀπὸ γονεῖς εὐσεβεῖς τὸ 18ο αἰῶνα. Ἀπὸ μικρὸς διακρινόταν 
γιὰ τὴν σεμνὴ ζωή του καὶ τὸν σεβασμό του στὰ θεῖα. Ὅταν ἦλθε σὲ ἡλικία γάμου, οἱ 
γονεῖς του τὸν πάντρεψαν παρὰ τὴν θέλησή του μὲ μία σεμνὴ γυναῖκα. Ἀλλὰ τὴν νύχτα 
τοῦ γάμου, ἔφυγε στὸ Ἅγιον Ὄρος. Ἐκεῖ, στὴ σκήτη τῆς Ἁγίας Ἄννας δοκιμάστηκε καὶ 
ἐκάρη μοναχός. Ἀργότερα χειροτονήθηκε Ἱερέας καὶ ἔφτασε σὲ μεγάλα ὕψη ἁγιότητας. 
Ἡ ζωὴ τοῦ ὑπῆρξε ἐνάρετη καὶ ἀγγελική. Ἡ πνευματική του τελειότητα ἦταν παράδειγμα 
ὄχι μόνο στοὺς ἀδελφοὺς τῆς Σκήτης τῆς Ἁγίας Ἄννας, ἀλλὰ καὶ σ᾿ ὅλο τὸ Ἅγιον Ὄρος. 
Ἔτσι ὁσιακὰ ἀφοῦ ἔζησε, ἀπεβίωσε εἰρηνικά.</p>

<hr>
<p><b><a name="Ἀνακομιδὴ_Ἱερῶν_Λειψάνων_Ὁσίου_Ἀρσενίου_τοῦ_νέου,_ἐν_Πάρῳ">Ἀνακομιδὴ 
Ἱερῶν Λειψάνων Ὁσίου Ἀρσενίου τοῦ νέου, ἐν Πάρῳ</a></b></p>

<p>Βλέπε βιογραφικό του σημείωμα στὴν κυρίως μνήμη του τὴν 31η Ἰανουαρίου.</p>

<hr>
<p><b><a name="Ὁ_Ἅγιος_Δημήτριος_ὁ_Μοναχὸς_ἀπὸ_τὴν_Σαμαρίνα_τῆς_Πίνδου">Ὁ Ἅγιος 
Δημήτριος ὁ Μοναχὸς ἀπὸ τὴν Σαμαρίνα τῆς Πίνδου</a></b></p>

<p>Βλέπε βιογραφικό του σημείωμα στὶς 17 Αὐγούστου.</p>

</body>

</html>
