<html>

<head>
<title>Αγιολόγιον - Νοέμβριος 28</title>
<meta http-equiv="Content-Language" content="el">
<meta http-equiv="Content-Type" content="text/html; charset=utf-8">
<link rel="stylesheet" type="text/css" href="../../../styles.css">
</head>

<body>

<h1>Ἁγιολόγιον - Νοέμβριος 28</h1>

<ul>
	<li><a href="#Ὁ_Ὅσιος_Στέφανος_ὁ_Ὁμολογητής,_ὁ_Νέος">Ὁ Ὅσιος Στέφανος ὁ Ὁμολογητής, 
	ὁ Νέος</a></li>
	<li><a href="#Ὁ_Ἅγιος_Ἀνδρέας">Ὁ Ἅγιος Ἀνδρέας</a></li>
	<li><a href="#Ὁ_Ἅγιος_Πέτρος">Ὁ Ἅγιος Πέτρος</a></li>
	<li><a href="#Ἡ_Ἁγία_Ἄννα_ἡ_Ὁσιομάρτυς">Ἡ Ἁγία Ἄννα ἡ Ὁσιομάρτυς</a></li>
	<li>
	<a href="#Οἱ_Ἅγιοι_Μάρτυρες_ποὺ_συμμαρτύρησαν_μὲ_τὸν_Ἅγιο_Στέφανο_τὸν_νέο_γιὰ_τὶς_ἅγιες_εἰκόνες_Βασίλειος,_Στέφανος,_Ἰωάννης_ὁ_ἀπὸ_Λεγαταρίων_ἢ_Λεγατοκρίων,_δυὸ_Γρηγόριοι_καὶ_ἄλλοι">
	Οἱ Ἅγιοι Μάρτυρες ποὺ συμμαρτύρησαν μὲ τὸν Ἅγιο Στέφανο τὸν νέο γιὰ τὶς ἅγιες 
	εἰκόνες Βασίλειος, Στέφανος, Ἰωάννης ὁ ἀπὸ Λεγαταρίων ἢ Λεγατοκρίων, δυὸ Γρηγόριοι 
	καὶ ἄλλοι</a></li>
	<li>
	<a href="#Ὁ_Ἅγιος_Εἰρήναρχος_καὶ_οἱ_Ἑπτὰ_Ἅγιες_Γυναῖκες_ποὺ_μαρτύρησαν_μαζί_με_τὸν_ἅγιο_Εἰρήναρχο">
	Ὁ Ἅγιος Εἰρήναρχος καὶ οἱ Ἑπτὰ Ἅγιες Γυναῖκες ποὺ μαρτύρησαν μαζὶ μὲ τὸν ἅγιο 
	Εἰρήναρχο</a></li>
	<li><a href="#Οἱ_Ἅγιοι_Τιμόθεος_καὶ_Θεόδωρος_οἱ_ἐπίσκοποι">Οἱ Ἅγιοι Τιμόθεος 
	καὶ Θεόδωρος οἱ ἐπίσκοποι, Πέτρος, Ἰωάννης, Σέργιος, Θεόδωρος καὶ Νικηφόρος, 
	οἱ ἱερεῖς, Βασίλειος καὶ Θωμᾶς οἱ Διάκονοι, Ἱερόθεος, Δανιὴλ, Χαρίτων, Σωκράτης, 
	Κομάσιος, Εὐσέβιος οἱ Μοναχοὶ καὶ Ἐτιμάσιος</a></li>
	<li><a href="#Ὁ_Ἅγιος_Ῥωμανὸς_ἐπίσκοπος_Μακεδονίας">Ὁ Ἅγιος Ῥωμανὸς ἐπίσκοπος 
	Μακεδονίας</a></li>
</ul>
<hr>
<p><b><a name="Ὁ_Ὅσιος_Στέφανος_ὁ_Ὁμολογητής,_ὁ_Νέος">Ὁ Ὅσιος Στέφανος ὁ Ὁμολογητής, 
ὁ Νέος</a></b></p>

<p>Γεννήθηκε στὴν Κωνσταντινούπολη καὶ οἱ εὐσεβεῖς γονεῖς του Ἰωάννης καὶ Ἄννα τὸν 
ἀνέθρεψαν κατὰ τὸν καλύτερο χριστιανικὸ τρόπο. Ὅταν μεγάλωσε, μορφώθηκε ἀρκετὰ καὶ 
ἀργότερα ἀναδείχθηκε ἡγούμενος στὸ περίφημο ὄρος τοῦ Ἁγίου Αὐξεντίου. Ὅταν ξέσπασε 
ὁ πόλεμος ἐναντίον τῶν ἁγίων εἰκόνων, ὄχι μόνο δὲ συμμορφώθηκε μὲ τὶς αὐτοκρατορικὲς 
διαταγές, ἀλλὰ καὶ χαρακτήρισε αἱρετικοὺς τοὺς εἰκονομάχους βασιλεῖς. Καταγγέλθηκε 
στὸν αὐτοκράτορα Κωνσταντῖνο τὸν Κοπρώνυμο, ὁ ὁποῖος ἤλπιζε μὲ τὴν προσωπική του 
ἐπιβολή, ὅταν τὸν ἔφερνε μπροστά του, νὰ δαμάσει τὸ φρόνημα τοῦ Στεφάνου. Συνέβη 
ὅμως τὸ ἀντίθετο. Ὁ Στέφανος, ἀπὸ τοὺς ἀνθρώπους μὲ «πολλὴν παῤῥησία ἐν πίστει τὴν 
ἐν Χριστῷ Ἰησοῦ», δηλαδὴ μὲ πολλὴ παῤῥησία καὶ θάῤῥος στὸ νὰ διακηρύττει τὴν πίστη 
ποὺ ὁμολογοῦν ὅσοι εἶναι σὲ κοινωνία μὲ τὸν Ἰησοῦ Χριστό, ἤλεγξε αὐστηρὰ κατὰ πρόσωπο 
τὸν Κοπρώνυμο. Αὐτὸς τότε τὸν ἔκλεισε στὴ φυλακὴ καὶ μετὰ ἀπὸ μέρες διέταξε νὰ τὸν 
θανατώσουν. Ἀφοῦ, λοιπόν, τὸν ἔβγαλαν ἀπὸ τὴν φυλακή, ἄρχισαν νὰ τὸν λιθοβολοῦν 
καὶ νὰ τὸν κτυποῦν μὲ βαρειὰ ῥόπαλα. Ἕνα ἰσχυρὸ κτύπημα στὸ κεφάλι ἔδωσε τέλος στὴ 
ζωὴ τοῦ Στεφάνου (τὸ 767 μ.Χ.). Κατόπιν τὸ σῶμα του τὸ ἔριξαν στὴ θάλασσα, ἀλλὰ 
εὐλαβεῖς χριστιανοὶ ποὺ τὸ βρῆκαν ὅταν τὰ κύματα τὸ ἔφεραν στὴν παραλία, τὸ ἔθαψαν 
μὲ τὴν ἁρμόζουσα τιμή.</p>

<hr>
<p><b><a name="Ὁ_Ἅγιος_Ἀνδρέας">Ὁ Ἅγιος Ἀνδρέας</a></b></p>

<p>Ἦταν ἀσκητὴς καὶ διέμενε σὲ κάποιο κελὶ κοντὰ στὶς Βλαχερνές. Ἐπίσης ἦταν συναγωνιστὴς 
τοῦ ὁσίου Στεφάνου τοῦ ὁμολογητῆ, ποὺ βιογραφικό του σημείωμα ἀναφέραμε πιὸ πάνω. 
Ὁ Ἀνδρέας μαρτύρησε ὑπὲρ τῶν ἁγίων εἰκόνων, συρόμενος στὴ γῆ ἀπὸ τοὺς εἰκονομάχους 
μέχρι θανάτου.</p>

<hr>
<p><b><a name="Ὁ_Ἅγιος_Πέτρος">Ὁ Ἅγιος Πέτρος</a></b></p>

<p>Ἦταν καὶ αὐτὸς ἀσκητὴς στὸν Ὄλυμπο. Φυλακίστηκε ἀπὸ τὸν Κοπρώνυμο μαζὶ μὲ τὸν 
Στέφανο τὸν νέο, διότι προσκυνοῦσε τὶς ἅγιες εἰκόνες. Κατόπιν τὸν χτύπησαν μέχρι 
θανάτου καὶ ἔτσι ἔλαβε τὸ στεφάνι τοῦ μαρτυρίου.</p>

<hr>
<p><b><a name="Ἡ_Ἁγία_Ἄννα_ἡ_Ὁσιομάρτυς">Ἡ Ἁγία Ἄννα ἡ Ὁσιομάρτυς</a></b></p>

<p>Συμμαρτύρησε μαζὶ μὲ τὸν Ἅγιο Στέφανο τὸν νέο, γιὰ τὶς ἅγιες εἰκόνες, ἀφοῦ τὴν 
χτύπησαν μέχρι θανάτου.</p>

<hr>
<p><b>
<a name="Οἱ_Ἅγιοι_Μάρτυρες_ποὺ_συμμαρτύρησαν_μὲ_τὸν_Ἅγιο_Στέφανο_τὸν_νέο_γιὰ_τὶς_ἅγιες_εἰκόνες_Βασίλειος,_Στέφανος,_Ἰωάννης_ὁ_ἀπὸ_Λεγαταρίων_ἢ_Λεγατοκρίων,_δυὸ_Γρηγόριοι_καὶ_ἄλλοι">
Οἱ Ἅγιοι Μάρτυρες ποὺ συμμαρτύρησαν μὲ τὸν Ἅγιο Στέφανο τὸν νέο γιὰ τὶς ἅγιες εἰκόνες 
Βασίλειος, Στέφανος, Ἰωάννης ὁ ἀπὸ Λεγαταρίων ἢ Λεγατοκρίων, δυὸ Γρηγόριοι καὶ ἄλλοι</a></b></p>

<p>Ἡ λύσσα τοῦ Κοπρωνύμου καὶ τῶν γύρω του δὲν περιορίστηκε μόνο σὲ ἕνα θῦμα. Μετὰ 
τὸν Στέφανο ὑπέστησαν βασανισμοὺς καὶ θανάτους καὶ ἄλλοι ὁμολογητὲς τῆς Ὀρθοδοξίας. 
Ἔτσι ἕνας ἀπὸ αὐτούς, ὁ Βασίλειος, τυφλώθηκε ἀπὸ τοὺς δήμιους, ἐξακολουθῶντας νὰ 
διακηρύττει τὴν Ὀρθόδοξη πίστη του, καὶ στὴ συνέχεια τὸν σκότωσαν μὲ κλωτσιές. Ἄλλος 
ἔπειτα, ὁ Ἰωάννης ὁ ἀπὸ Λεγαταρίων ἐξορίστηκε στὴ Δαφνούσια, ὅπου καὶ πέθανε ἀπὸ 
συνεχεῖς δαρμούς. Ἄλλοι δὲ πάλι μὲ ἄλλο βάρβαρο τρόπο θανατώθηκαν ἢ ἐξορίστηκαν 
καὶ περνοῦσαν συνεχῆ μαρτυρικὴ ζωή.</p>

<hr>
<p><b>
<a name="Ὁ_Ἅγιος_Εἰρήναρχος_καὶ_οἱ_Ἑπτὰ_Ἅγιες_Γυναῖκες_ποὺ_μαρτύρησαν_μαζί_με_τὸν_ἅγιο_Εἰρήναρχο">
Ὁ Ἅγιος Εἰρήναρχος καὶ οἱ Ἑπτὰ Ἅγιες Γυναῖκες ποὺ μαρτύρησαν μαζὶ μὲ τὸν ἅγιο Εἰρήναρχο</a></b></p>

<p>Ἀντιπαθοῦσε τοὺς χριστιανοὺς καὶ βοηθοῦσε τοὺς βασανιστὲς κατὰ τὸν διωγμὸ ποὺ 
ἔκαναν κατὰ τῆς Ἐκκλησίας. Ὁ Εἰρήναρχος γεννήθηκε εἰδωλολάτρης στὴν πόλη Σεβάστεια, 
ὅταν βασιλιὰς ἦταν ὁ Διοκλητιανός. Ἀλλ᾿ ἡ προσέγγιση, ἔστω καὶ μ᾿ αὐτὴ τὴν μορφή, 
στοὺς μάρτυρες τοῦ Χριστοῦ, φώτιζε σιγὰ-σιγὰ τὴν ψυχὴ τοῦ Εἴρηναρχου. Ἔβλεπε ἐκεῖ 
ἥρωες πράους σὰν τ᾿ ἀρνιά, ἀλλὰ πιὸ ἀνδρείους καὶ ἀπὸ τὰ λιοντάρια. Ἔμενε ἔκπληκτος 
ἀπὸ τὴν ἀνέκφραστη καλοσύνη τῶν θυμάτων ἀκόμα καὶ σ᾿ αὐτοὺς τοὺς δημίους τους. Θαύμαζε 
ἐπίσης, ὅτι καὶ τρυφερὲς παρθένες συμμετεῖχαν στὸν μοναδικὸ ἐκεῖνο ἡρωισμὸ καὶ τὴν 
ὑπέροχη αὐταπάρνηση. Ἡ βαθμιαία αὐτὴ μεταβολὴ στὴν ψυχὴ τοῦ Εἰρήναρχου κατάληξε 
στὴν ὁμολογία τοῦ Χριστοῦ ἀπ᾿ αὐτόν, τὴν ὥρα ποὺ ἑπτὰ χριστιανὲς γυναῖκες ὑπέμεναν 
καρτερικότατα γιὰ τὴν πίστη τους, ὅλες τὶς τιμωρίες καὶ τὰ μαρτύρια. Ἡ ὁμολογία 
ἐκείνη τοῦ Εἰρήναρχου στοίχισε τὸ θάνατό του μὲ ἀποκεφαλισμό. Καὶ τὸν ὑπέστη ὁ Εἰρήναρχος 
γεμάτος ἀγαλλίαση, διότι ἔλαχε καὶ σ᾿ αὐτὸν τὸ ἔνδοξο καὶ μακάριο αὐτὸ τέλος (303 
μ.Χ.).</p>

<hr>
<p><b><a name="Οἱ_Ἅγιοι_Τιμόθεος_καὶ_Θεόδωρος_οἱ_ἐπίσκοποι">Οἱ Ἅγιοι Τιμόθεος καὶ 
Θεόδωρος οἱ ἐπίσκοποι</a>, Πέτρος, Ἰωάννης, Σέργιος, Θεόδωρος καὶ Νικηφόρος, οἱ 
ἱερεῖς, Βασίλειος καὶ Θωμᾶς οἱ διάκονοι, Ἱερόθεος, Δανιὴλ, Χαρίτων, Σωκράτης, Κομάσιος, 
Εὐσέβιος οἱ μοναχοὶ καὶ Ἐτιμάσιος</b></p>

<p>Ἔζησαν στὰ χρόνια τοῦ Βασιλιᾶ Ἰουλιανοῦ τοῦ Παραβάτη καὶ κέρδισαν τὰ μαρτυρικὰ 
στεφάνια στὴν Τιβεριούπολη τῆς Μακεδονίας. Συνελήφθησαν καὶ διατάχθηκαν νὰ θυσιάσουν 
στὰ εἴδωλα. Ἀλλὰ ὅλοι μαζὶ μὲ μία φωνή, διακήρυξαν ὅτι θὰ πεθάνουν πιστοὶ στὸν βασιλιὰ 
καὶ Σωτῆρα τους Ἰησοῦ Χριστό. Καὶ ἔτσι ὅλους τοὺς ἀποκεφάλισαν (363 μ.Χ.).</p>

<hr>
<p><b><a name="Ὁ_Ἅγιος_Ῥωμανὸς_ἐπίσκοπος_Μακεδονίας">Ὁ Ἅγιος Ῥωμανὸς ἐπίσκοπος Μακεδονίας</a></b></p>

<p>Ἡ μνήμη του δὲν ἀναφέρεται ἀπὸ τὸν Συναξαριστὴ τοῦ Ἁγίου Νικοδήμου, ἀλλὰ οὔτε 
καὶ ἀπ᾿ αὐτὸν τοῦ Delehaye. Βρίσκεται στὸν Παρισινὸ Κώδικα 1578 σὰν ἐπίσκοπος Μακεδονίας.</p>

</body>

</html>
