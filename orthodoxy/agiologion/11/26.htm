<html>

<head>
<title>Αγιολόγιον - Νοέμβριος 26</title>
<meta http-equiv="Content-Language" content="el">
<meta http-equiv="Content-Type" content="text/html; charset=utf-8">
<link rel="stylesheet" type="text/css" href="../../../styles.css">
</head>

<body>

<h1>Ἁγιολόγιον - Νοέμβριος 26</h1>

<ul>
	<li><a href="#Ὁ_Ὅσιος_Ἀλύπιος_ὁ_Κιονίτης">Ὁ Ὅσιος Ἀλύπιος ὁ Κιονίτης</a></li>
	<li><a href="#Ὁ_Ὅσιος_Στυλιανός_ὁ_Παφλαγόνας">Ὁ Ὅσιος Στυλιανός ὁ Παφλαγόνας</a></li>
	<li><a href="#Ὁ_Ὅσιος_Ἀκάκιος_«ὁ_ἐν_τῇ_Κλίμακι»">Ὁ Ὅσιος Ἀκάκιος «ὁ ἐν τῇ Κλίμακι»</a></li>
	<li><a href="#Ὁ_Ὅσιος_Ἰάκωβος_ὁ_Ἀναχωρητής">Ὁ Ὅσιος Ἰάκωβος ὁ Ἀναχωρητής</a></li>
	<li><a href="#Ὁ_Ὅσιος_Νίκων_ὁ_«Μετανοεῖτε»">Ὁ Ὅσιος Νίκων ὁ «Μετανοεῖτε»</a></li>
	<li><a href="#Ὁ_Ὅσιος_Σίλος_ἐπίσκοπος_Κορίνθου_τῆς_Περσίας">Ὁ Ὅσιος Σίλος ἐπίσκοπος 
	Κορίνθου τῆς Περσίας</a></li>
	<li>
	<a href="#Τὰ_Ἐγκαίνια_Ναοῦ_τοῦ_Ἁγίου_Γεωργίου_«ἐν_τῷ_Κυπαρίσσῳ_(ἢ_Κυπαρισσίῳ)">
	Τὰ Ἐγκαίνια Ναοῦ τοῦ Ἁγίου Γεωργίου «ἐν τῷ Κυπαρίσσῳ (ἢ Κυπαρισσίῳ)»</a></li>
	<li><a href="#Ὁ_Ἅγιος_Πέτρος_ἐπίσκοπος_Ἱεροσολύμων">Ὁ Ἅγιος Πέτρος ἐπίσκοπος 
	Ἱεροσολύμων</a></li>
	<li><a href="#Ὁ_Ὅσιος_Χαιρέμων">Ὁ Ὅσιος Χαιρέμων</a></li>
	<li><a href="#Ὁ_Ἅγιος_Γεώργιος_ὁ_Νεομάρτυρας_ἀπὸ_τὴν_Χίο">Ὁ Ἅγιος Γεώργιος ὁ 
	Νεομάρτυρας ἀπὸ τὴν Χίο</a></li>
	<li>
	<a href="#Ὁ_Ἅγιος_Ἰννοκέντιος_ὁ_Θαυματουργὸς_πρῶτος_ἐπίσκοπος_Ἴρκουτας_(Ρῶσος)">
	Ὁ Ἅγιος Ἰννοκέντιος ὁ Θαυματουργὸς πρῶτος ἐπίσκοπος Ἴρκουτας (Ρῶσος)</a></li>
	<li><a href="#Ὁ_Ἅγιος_Προκόπιος_ὁ_Πέρσης">Ὁ Ἅγιος Προκόπιος ὁ Πέρσης</a></li>
</ul>
<hr>
<p><b><a name="Ὁ_Ὅσιος_Ἀλύπιος_ὁ_Κιονίτης">Ὁ Ὅσιος Ἀλύπιος ὁ Κιονίτης</a></b></p>

<p>Ἦταν ἀπὸ τὴν Ἀδριανούπολη τῆς Παφλαγονίας καὶ ἔζησε τὸν 6ο αἰῶνα μ.Χ. Ἡ παράδοση 
ἀναφέρει ὅτι, ὅταν θὰ γεννιόταν ὁ Ἀλύπιος, ἡ μητέρα του εἶδε σὲ ὄνειρο νὰ κρατάει 
ἕνα λευκὸ ἀρνὶ ποὺ στὰ κερατά του ἦταν τρεῖς ἀναμμένες λαμπάδες, ποὺ σήμαινε τὶς 
ἀρετὲς ποὺ θὰ εἶχε τὸ παιδὶ ποὺ θὰ γεννιόταν. Οἱ γονεῖς του ἔδωσαν στὸν Ἀλύπιο χριστιανικὴ 
ἀνατροφή, ποὺ στὸ πρόσωπό του ἐπέφερε καρποὺς ἑκατονταπλασίονας. Εἶχε μεγάλη περιουσία, 
τὴν ὁποία δαπάνησε στοὺς φτωχοὺς καὶ πάσχοντες τῆς περιοχῆς του. Διότι εὐχαρίστησή 
του ἦταν νὰ ἐκπληρώνει τὸ νόμο τοῦ Θεοῦ, ποὺ προτρέπει τοὺς χριστιανοὺς νὰ εἶναι 
«συμπαθεῖς, φιλάδελφοι, εὔσπλαχνοι, φιλόφρονες». Δηλαδὴ νὰ συμπαθοῦν καὶ νὰ συμμετέχουν 
στὶς λῦπες τῶν ἀδελφῶν τους, νὰ ἀγαποῦν σὰν ἀδελφοὺς τοὺς συνανθρώπους τους, νὰ 
ἔχουν πονετικὴ καὶ τρυφερὴ καρδιὰ καὶ νὰ εἶναι περιποιητικοὶ καὶ εὐγενεῖς. Ὁ Ἀλύπιος, 
ἀφοῦ ἔμεινε πάμφτωχος, ἀποσύρθηκε στὴν ἔρημο, ὅπου ἔκανε ἀσκητικὴ ζωή. Πληροφορίες 
ἀναφέρουν ὅτι ἔμεινε πάνω σ᾿ ἕνα στῦλο 50 (κατ᾿ ἄλλους 53 χρόνια) γιὰ λόγους ἄσκησης 
καὶ κάτω ἀπὸ διάφορες καιρικὲς συνθῆκες. Ἡ φήμη τῆς ἀρετῆς του ἔφερε κοντὰ στὸν 
Ἀλύπιο καὶ ἄλλες ψυχές, ποὺ ζητοῦσαν εἰρηνικὸ καταφύγιο. Στοὺς ἀνθρώπους αὐτοὺς 
ὑπῆρξε φιλόστοργος πνευματικὸς πατέρας, καὶ τοὺς καθοδηγοῦσε μὲ τὶς συμβουλές του 
καὶ τοὺς στήριζε μὲ τὸ παράδειγμά του. Πέθανε εἰρηνικὰ τὸ ἔτος 608, ἀφοῦ ἔζησε 100 
χρόνια, κατ᾿ ἄλλους 120. (Τελεῖται δὲ ἡ Σύναξις αὐτοῦ ἐν τῇ μονῇ αὐτοῦ τῇ οὔσῃ πλησίον 
τοῦ Ἱπποδρομίου, κατὰ τὸν Παρισινὸ Κώδικα 1594).</p>

<hr>
<p><b><a name="Ὁ_Ὅσιος_Στυλιανός_ὁ_Παφλαγόνας">Ὁ Ὅσιος Στυλιανός ὁ Παφλαγόνας</a></b></p>

<p>Γιὸς πλουσίων γονέων (ποὺ μᾶλλον γεννήθηκε στὴν Παφλαγονία, χωρὶς αὐτὸ νὰ εἶναι 
σίγουρο, διότι ἐκεῖ φυλασσόταν καὶ ἱερὸ λείψανό του), διδάχτηκε νωρὶς ἀπ᾿ αὐτοὺς 
νὰ εἶναι ἐγκρατὴς καὶ νὰ θεωρεῖ τὸ χρῆμα μέσο γιὰ τὴν ἀνακούφιση καὶ περίθαλψη τῶν 
φτωχῶν καὶ τῶν ἀῤῥώστων. Ἀφοῦ ἔτσι ἀνατράφηκε καὶ οἱ γονεῖς του πέθαναν, διαμοίρασε 
ὅλη τὴν κληρονομιά του καὶ πῆγε σὰν ἀσκητὴς στὴν ἔρημο. Ἐκεῖ γνωρίστηκε μὲ ἄλλους 
ἀσκητές, ποὺ ζοῦσε μαζί τους μὲ ἀδελφικὴ ἀγάπη, χριστιανικὴ συγκατάβαση καὶ ἐπιείκεια. 
Δὲν λύπησε ποτὲ κανένα, μεγάλη του χαρὰ μάλιστα, ἦταν νὰ ἐπαναφέρει τὴν γαλήνη στὶς 
ταραγμένες ψυχές. Ἡ φήμη τῆς θαυμαστῆς ἀσκητικῆς του ζωῆς ἔφθασε μέχρι τὶς πόλεις, 
καὶ πολλοὶ ἔτρεχαν νὰ τὸν βροῦν γιὰ νὰ ζητήσουν ἀπ᾿ αὐτὸν τὶς πνευματικές του ὁδηγίες. 
Ὁ Ὅσιος Στυλιανός, παρὰ τὴν ἐρημικὴ ζωή του, ἔτρεφε στοργὴ καὶ συμπάθεια πρὸς τὰ 
παιδιά, ποὺ τόσο ἀγαποῦσε καὶ ὁ Κύριος. Ἄν, ἔλεγε, ἡ ταπεινοφροσύνη ἀποτελεῖ θεμέλιο 
τῶν ἀρετῶν, ἡ παιδικὴ ἡλικία ἀπὸ τὴν φύση της εἶναι περισσότερο ἐνάρετη, ἀπ᾿ ὅτι 
οἱ μεγαλύτεροι τῶν φιλοσόφων. Πολλὲς φορὲς οἱ γονεῖς ἔφεραν πρὸς αὐτὸν τὰ παιδιά 
τους, καὶ τότε ἡ ἀγαλλίαση τοῦ ὁσίου ἦταν πολὺ μεγάλη. Ὁ Θεὸς βραβεύοντας τὸ ἱερὸ 
αὐτὸ αἴσθημά του, προίκισε τὸν ὅσιο μὲ τὸ χάρισμα νὰ θεραπεύει τὰ ἄῤῥωστα παιδιὰ 
καὶ νὰ καθιστᾶ εὔτεκνους ἄτεκνες γυναῖκες. Πέθανε πλήρης ἡμερῶν ἀλλὰ καὶ ἀρετῶν.</p>

<hr>
<p><b><a name="Ὁ_Ὅσιος_Ἀκάκιος_«ὁ_ἐν_τῇ_Κλίμακι»">Ὁ Ὅσιος Ἀκάκιος «ὁ ἐν τῇ Κλίμακι»</a></b></p>

<p>Ἀναφέρεται ἀπὸ τὸν Ἅγιο Ἰωάννη, ποὺ συνέγραψε τὴν Κλίμακα. Μόνασε στὴ Μικρὰ Ἀσία 
(στὸ Μοναστήρι Κελλιβάρα τοῦ ὄρους Λάτρου) καὶ διακρίθηκε γιὰ τὴν ἀνεξάντλητη ὑπομονή 
του. Ἔλεγε μάλιστα: «πλανῶνται ὅσοι νομίζουν ὅτι δὲν θυμώνω ποτέ. Θυμώνω, ἀλλὰ κατὰ 
τῶν δυὸ μεγαλυτέρων ἐχθρῶν. Ὁ ἕνας εἶναι ὁ Σατανᾶς, τὸν ἄλλο περιττὸ νὰ σᾶς τὸν 
πῶ» καὶ ἔδειχνε τὸν ἑαυτό του. Στὸ Μοναστήρι εἶχε πολὺ δύστροπο προϊστάμενο, ἀλλὰ 
ἀπέναντί του ὁ Ἀκάκιος δὲν ἔλεγε τὸ παραμικρό. Ὁ ἡγούμενος τὸν κακοποιοῦσε καὶ ὁ 
Ἀκάκιος τὸν ἀγαποῦσε, ὅμως τὸν ἔθλιβε τὸ γεγονὸς ὅτι κινδύνευε ἡ σωτηρία τοῦ ἡγουμένου 
του ἀπὸ τὴν ὅλη διαγωγή του. Ὁ Ἀκάκιος πέθανε νέος, ἔχοντας παροιμιώδη ὑπομονὴ καὶ 
ζωντανὴ ἐλπίδα στὸ Θεό.</p>

<hr>
<p><b><a name="Ὁ_Ὅσιος_Ἰάκωβος_ὁ_Ἀναχωρητής">Ὁ Ὅσιος Ἰάκωβος ὁ Ἀναχωρητής</a></b></p>

<p>Γι᾿ αὐτὸν ἀφηγεῖται ὁ Θεοδώρητος Κύρου, ποὺ γνώρισε τὸν ὅσιο προσωπικὰ (Φιλόθεος 
Ἱστορία, ἀριθ. 21). Καταγόταν ἀπὸ τὴν πόλη Κύρου καὶ ἀσκήτευε στὴν ἀρχή, μέσα σ᾿ 
ἕνα πολὺ στενὸ κελί. Κατόπιν ἀνέβηκε στὸ κοντινὸ βουνὸ τῆς πόλης Κύρου καὶ ἐκεῖ 
ἀσκήτευε χωρὶς νὰ κατασκευάσει καλύβα. Ἔφτασε σὲ τόσο μεγάλα ὕψη πνευματικότητας, 
ποὺ κάποτε ὁ Θεὸς τὸν ἀξίωσε νὰ ἀναστήσει τὸ παιδὶ μίας οἰκογένειας. Ἔτσι λοιπόν, 
αὐστηρὰ ἀσκητικὰ ἀφοῦ ἔζησε, ἀπεβίωσε εἰρηνικά.</p>

<hr>
<p><b><a name="Ὁ_Ὅσιος_Νίκων_ὁ_«Μετανοεῖτε»">Ὁ Ὅσιος Νίκων ὁ «Μετανοεῖτε»</a></b></p>

<p>Καταγόταν ἀπὸ τὸν Πολεμωνιακὸ Πόντο καὶ ἦταν γιὸς μεγιστᾶνα. Νέος ἀκόμα ἄφησε 
τὸ πατρικό του σπίτι καὶ μόνασε. Ἐπειδὴ δὲ τὸν διέκρινε ἱερὸς ζῆλος καὶ μεγάλο χάρισμα 
διδακτικότητας, γύρισε ὅλη τὴν Ἀνατολὴ σὰν ἀπεσταλμένος τῆς Μονῆς του κηρύττοντας 
τὸ Εὐαγγέλιο καὶ ἐπαναλάμβανε τὴν φωνή, ποὺ ἀντήχησε πρῶτα στὴν ἔρημο τῆς Ἰουδαίας 
καὶ κοντὰ στὶς ὄχθες τοῦ Ἰορδάνη: «Μετανοεῖτε». Κατόπιν ὁ Ὅσιος Νίκων πῆγε στὴν 
Κρήτη, ὅπου παρέμεινε διδάσκοντας γιὰ 20 χρόνια. Ἀπὸ ἐκεῖ πῆγε στὴν Πελοπόννησο, 
ὅπου κατέληξε στὴν πόλη τῶν Λακώνων. Ἐκεῖ κήρυξε, ἔκανε διάφορα θαύματα καὶ ἔκτισε 
ναὸ στὸ ὄνομα τοῦ Σωτῆρος Ἰησοῦ Χριστοῦ. Ἡ ἠθικὴ ἐπιῤῥοή του στοὺς κατοίκους ὑπῆρξε 
μεγάλη. Καὶ στὴ χώρα αὐτή, ποὺ ἀγάπησε περισσότερο καὶ ἀπὸ τὴν πατρίδα του, ἄφησε 
τὴν τελευταία του πνοὴ τὸ ἔτος 998.</p>

<hr>
<p><b><a name="Ὁ_Ὅσιος_Σίλος_ἐπίσκοπος_Κορίνθου_τῆς_Περσίας">Ὁ Ὅσιος Σίλος ἐπίσκοπος 
Κορίνθου τῆς Περσίας</a></b></p>

<p>Δὲν γνωρίζουμε κανένα στοιχεῖο γιὰ τὴ ζωή του.</p>

<hr>
<p><b>
<a name="Τὰ_Ἐγκαίνια_Ναοῦ_τοῦ_Ἁγίου_Γεωργίου_«ἐν_τῷ_Κυπαρίσσῳ_(ἢ_Κυπαρισσίῳ)">Τὰ 
Ἐγκαίνια Ναοῦ τοῦ Ἁγίου Γεωργίου «ἐν τῷ Κυπαρίσσῳ (ἢ Κυπαρισσίῳ)</a></b></p>

<p>(Κατὰ τὸν Πατμιακὸ Κώδικα 266 Ἀπριλίου 24).</p>

<hr>
<p><b><a name="Ὁ_Ἅγιος_Πέτρος_ἐπίσκοπος_Ἱεροσολύμων">Ὁ Ἅγιος Πέτρος ἐπίσκοπος Ἱεροσολύμων</a></b></p>

<p>Ἄγνωστος στοὺς Συναξαριστές. Ἡ μνήμη του ἀναφέρεται στὸ Ἱεροσολυμιτικὸ Κανονάριο 
σ. 119, ἔκδοση Ἀρχιμανδρίτη Καλλίστου.</p>

<hr>
<p><b><a name="Ὁ_Ὅσιος_Χαιρέμων">Ὁ Ὅσιος Χαιρέμων</a></b></p>

<p>Δὲν ἀναφέρεται ἀπὸ τὰ Μηναῖα καὶ τὸν Συναξαριστὴ τοῦ Ἁγίου Νικοδήμου. Ἀναφέρεται 
ὅμως τὴν ἡμέρα αὐτὴ ἀπὸ τὸν Παρισινὸ Κώδικα 1621 μὲ σύντομο ὑπόμνημα, ποὺ λέει, 
ὅτι ἔζησε μὲ ἁγνότητα καὶ σωφροσύνη. Ἐπίσης ἡ ζωή του μέσα στὴν ἔρημο ἦταν ἀσκητικότατη 
καὶ ἐκεῖ ἀπεβίωσε.</p>

<hr>
<p><b><a name="Ὁ_Ἅγιος_Γεώργιος_ὁ_Νεομάρτυρας_ἀπὸ_τὴν_Χίο">Ὁ Ἅγιος Γεώργιος ὁ Νεομάρτυρας 
ἀπὸ τὴν Χίο</a></b></p>

<p>Γεννήθηκε στὴ Χίο. Ὁ πατέρας του ὀνομαζόταν Παρασκευᾶς, ἡ δὲ μητέρα του Ἀγγεροῦ. 
Σὲ ἡλικία 18 μηνῶν, ὀρφανὸς ἀπὸ μητέρα, παραδόθηκε ἀπὸ τὸν πατέρα του νὰ τὸν ἀναθρέψει 
ἡ μητριά του. Σὲ παιδικὴ ἡλικία οἱ γονεῖς παρέδωσαν τὸν Γεώργιο σὲ κάποιο λεπτουργό, 
Βισσετζὴ ὀνομαζόμενο, γιὰ νὰ τοῦ μάθει τὴν τέχνη του. Ὅταν κάποτε μὲ τὸ ἀφεντικό 
του ἦλθε στὰ Ψαρά, γιὰ νὰ φιλοτεχνήσουν τὸ τέμπλο τοῦ ναοῦ τοῦ Ἁγίου Νικολάου, ὁ 
Γεώργιος ἔφυγε μὲ ὁρισμένους νέους στὴν Καβάλα. Ἐκεῖ συνελήφθη νὰ κλέβει ἀπὸ ἕναν 
κῆπο καὶ παραδόθηκε στὸν κριτή. Γιὰ ν᾿ ἀποφύγει τὴν τιμωρία δέχτηκε τὸν Ἰσλαμισμό, 
περιτμήθηκε καὶ ὀνομάστηκε Ἀχμέτ. Σὲ ἡλικία 10 χρονῶν, ἐπέστρεψε στὴ Χίο κλαίγοντας 
καὶ ὁμολογῶντας τὸν Χριστό. Ὁ πατέρας του γιὰ νὰ τὸν προφυλάξει τὸν μετέφερε σ᾿ 
ἕνα κτῆμα του στὶς Κυδωνιές. Ἀργότερα, 22 χρονῶν ἀῤῥαβωνιάστηκε, καὶ ὁ ἀδελφὸς τῆς 
μνηστῆς του, ἐπειδὴ εἶχε μαζί του χρηματικὲς διαφορές, τὸν πρόδωσε στὸν Τοῦρκο διοικητή, 
ὅτι ἐνῷ ἔγινε Μουσουλμάνος ἐπανῆλθε στὸν Χριστιανισμό. Βασανίστηκε σκληρὰ καὶ ἀφοῦ 
μέσα στὴ φυλακὴ κοινώνησε τῶν ἀχράντων μυστηρίων, τὸ πρωὶ τῆς 26ης Νοεμβρίου 1807 
τοῦ ἔκοψαν -μὲ μαρτυρικὸ τρόπο - τὸ κεφάλι λίγο-λίγο. Ἔτσι ἔλαβε τὸ στεφάνι τοῦ 
μαρτυρίου, ἀπὸ τὸν ἀθλοθέτη Χριστό.</p>

<hr>
<p><b>
<a name="Ὁ_Ἅγιος_Ἰννοκέντιος_ὁ_Θαυματουργὸς_πρῶτος_ἐπίσκοπος_Ἴρκουτας_(Ρῶσος)">Ὁ 
Ἅγιος Ἰννοκέντιος ὁ Θαυματουργὸς πρῶτος ἐπίσκοπος Ἴρκουτας (Ρῶσος)</a></b></p>

<hr>
<p><b><a name="Ὁ_Ἅγιος_Προκόπιος_ὁ_Πέρσης">Ὁ Ἅγιος Προκόπιος ὁ Πέρσης</a></b></p>

<p>Ἄγνωστος στοὺς Συναξαριστὲς καὶ τὰ Μηναῖα. Ἀπὸ τὴν Ἀκολουθία του στὸν Παρισινὸ 
Κώδικα 259φ. 229α, μαθαίνουμε ὅτι ἤλεγξε τὴν πλάνη τῶν εἰδώλων καὶ ὑπέστη μαρτυρικὸ 
θάνατο μετὰ ἀπὸ πολλὰ καὶ διάφορα βασανιστήρια.</p>

</body>

</html>
