<html>

<head>
<title>Αγιολόγιον - Νοέμβριος 23</title>
<meta http-equiv="Content-Language" content="el">
<meta http-equiv="Content-Type" content="text/html; charset=utf-8">
<link rel="stylesheet" type="text/css" href="../../../styles.css">
</head>

<body>

<h1>Ἁγιολόγιον - Νοέμβριος 23</h1>

<ul>
	<li><a href="#Ὁ_Ἅγιος_Ἀμφιλόχιος_ἐπίσκοπος_Ἰκονίου">Ὁ Ἅγιος Ἀμφιλόχιος ἐπίσκοπος 
	Ἰκονίου</a></li>
	<li><a href="#Ὁ_Ἅγιος_Γρηγόριος_ἐπίσκοπος_Ἀκραγαντίνων">Ὁ Ἅγιος Γρηγόριος ἐπίσκοπος 
	Ἀκραγαντίνων</a></li>
	<li><a href="#Ὁ_Ὅσιος_Σισίνιος_ὁ_Ὁμολογητής">Ὁ Ὅσιος Σισίνιος ὁ Ὁμολογητής</a></li>
	<li><a href="#Ὁ_Ὅσιος_Ἰσχυρίων_ὁ_Ἐπίσκοπος">Ὁ Ὅσιος Ἰσχυρίων ὁ Ἐπίσκοπος</a></li>
	<li><a href="#Ὁ_Ἅγιος_Ἐλενός_ἐπίσκοπος_Ταρσοῦ">Ὁ Ἅγιος Ἐλενός ἐπίσκοπος Ταρσοῦ</a></li>
	<li><a href="#Ὁ_Ἅγιος_Διονύσιος_Πατριάρχης_Κωνσταντινουπόλεως">Ὁ Ἅγιος Διονύσιος 
	Πατριάρχης Κωνσταντινουπόλεως</a></li>
	<li><a href="#Διήγηση_ὀπτασίας_(κάποιου)_Ἰωάννου">Διήγηση ὀπτασίας (κάποιου) 
	Ἰωάννου</a></li>
	<li><a href="#Ἡ_Κοίμησις_τοῦ_Ἁγίου_Μητροφάνη">Ἡ Κοίμησις τοῦ Ἁγίου Μητροφάνη
	</a></li>
	<li><a href="#Κοίμησις_τοῦ_Ἁγίου_μεγάλου_δούκα_Ἀλεξάνδρου_τοῦ_Νέβσκη">Ἡ Κοίμησις 
	τοῦ Ἁγίου μεγάλου δούκα Ἀλεξάνδρου τοῦ Νέβσκη</a></li>
	<li><a href="#Ἡ_Ἁγία_Μερόπη_(ἢ_Μυρώπη)">Ἡ Ἁγία Μερόπη (ἢ Μυρώπη)</a></li>
	<li><a href="#Ὁ_Ἅγιος_Deiniol_(Οὐαλλός)">Ὁ Ἅγιος Deiniol (Οὐαλλός)</a></li>
</ul>
<hr>

<p><b><a name="Ὁ_Ἅγιος_Ἀμφιλόχιος_ἐπίσκοπος_Ἰκονίου">Ὁ Ἅγιος Ἀμφιλόχιος ἐπίσκοπος 
Ἰκονίου</a></b></p>

<p>Ἦταν Καππαδόκης, σύγχρονος τοῦ Μ. Βασιλείου καὶ φίλος του. Διακεκριμένος γιὰ 
τὴ μεγάλη του μόρφωση καὶ εὐσέβεια, ἀναδείχθηκε ἐπίσκοπος Ἰκονίου τὸ ἔτος 344. Ὑπῆρξε 
ἄριστος ἐπίσκοπος καὶ μετεῖχε στὴ Β´ Οἰκουμενικὴ Σύνοδο στὴν Κωνσταντινούπολη, ὅπου 
καὶ διέπρεψε. Ὁ Ἀμφιλόχιος δὲν εἶχε κῦρος μόνο στὴ δική του Ἐκκλησία, ἀλλὰ τὸ ἠθικὸ 
κῦρος του εἶχε ἐπεκταθεῖ καὶ σὲ ἄλλες περιοχές. Ἔτσι, παρενέβαινε καὶ σὲ Ἐκκλησίες 
κοντινές, ὅπου διασφάλιζε τὴν εἰρήνη καὶ ὀρθοτομοῦσε τὸ λόγο τῆς ἀληθείας. Διότι 
στὸ ἔργο του εἶχε ὁδηγὸ τὰ θεόπνευστα λόγια τοῦ Ἀποστόλου Παύλου: «Σπούδασον σεαυτὸν 
δόκιμον παραστῆσαι τῷ Θεῷ, ἐργάτην ἀνεπαίσχυντον, ὀρθοτομοῦντα τὸν λόγον τῆς ἀληθείας». 
Δηλαδή, λέει ὁ Ἀπόστολος Παῦλος, προσπάθησε νὰ παραστήσεις τὸν ἑαυτό σου στὸ Θεὸ 
δοκιμασμένο καὶ τέλειο ἐργάτη, ποὺ δὲν τὸν ντροπιάζει τὸ καλοφτιαγμένο ἔργο του, 
καὶ διδάσκει ὀρθὰ τὸ λόγο τῆς ἀληθείας. Στὴν πρὸς Ἀμφιλόχιον ἐπιστολὴ ὁ Μέγας Βασίλειος 
φανερώνει τὴν λαμπρὴ ἠθικὴ φυσιογνωμία τοῦ Ἀμφιλοχίου. Τὸν παρακαλεῖ νὰ παραστεῖ 
στὴν τιμητικὴ γιορτὴ ὑπὲρ τῶν μαρτύρων τῆς Καισαρείας, γιὰ νὰ ἀποβεῖ αὐτὴ σεμνότερη, 
διότι ὁ λαὸς τῆς Καισαρείας τὸν ἀγαπᾷ, ὅσο κανένα ἄλλο ἐπίσκοπο. Ὁ Ἀμφιλόχιος συνέταξε 
ἀρκετοὺς λόγους γιὰ τὴν Ὀρθοδοξία μας, καὶ πέθανε εἰρηνικὰ τὸ ἔτος 394.</p>

<hr>

<p><b><a name="Ὁ_Ἅγιος_Γρηγόριος_ἐπίσκοπος_Ἀκραγαντίνων">Ὁ Ἅγιος Γρηγόριος ἐπίσκοπος 
Ἀκραγαντίνων</a></b></p>

<p>Γεννήθηκε στὸν Ἀκράγαντα τῆς Σικελίας ἀπὸ εὐσεβεῖς καὶ εὔπορους γονεῖς, τὸ Χαρίτωνα 
καὶ τὴν Θεοδότη. Βαπτίστηκε ἀπὸ τὸν ἐπίσκοπο Ποταμίωνα, ὁ ὁποῖος τὸν ἀνέθρεψε, τὸν 
μόρφωσε καὶ τὸν κατάταξε στὶς τάξεις τοῦ ἱεροῦ κλήρου, στὰ χρόνια τοῦ βασιλιᾶ Ἰουστινιανοῦ 
τοῦ Ῥινότμητου (685-695). Δεκαοκτὼ χρονῶν πῆγε γιὰ προσκύνημα στοὺς Ἁγίους Τόπους 
καὶ ἐκεῖ χειροτονήθηκε Διάκονος ἀπὸ τὸν ἐπίσκοπο Ἱεροσολύμων Μακάριο. Κατόπιν ἐπανῆλθε 
στὸ Βυζάντιο καὶ ἀπὸ ἐκεῖ στὴ Ῥώμη, ὅπου γιὰ τὶς μεγάλες του ἀρετὲς καὶ τὴν μεγάλη 
του μόρφωση προήχθηκε στὴν ἐπισκοπὴ τῶν Ἀκραγαντινῶν. Στὴν ἐπισκοπὴ αὐτή, βρῆκε 
σφοδροὺς κατηγόρους δυὸ κληρικούς, τὸν Σαβίνο καὶ τὸν Κρισκέντιο, ποὺ τὸν συκοφάντησαν 
γιὰ μοιχεία. Ἀλλὰ μὲ θαυματουργικὸ τρόπο ὁ Γρηγόριος τοὺς ντρόπιασε καὶ παρέλαβε 
πάλι τὴν Ἐκκλησία μετὰ ἀπὸ διετῆ φυλάκιση καὶ ἀργία. Στὴ συνέχεια ἔκανε καὶ ἄλλα 
θαύματα. Ἀπεβίωσε εἰρηνικὰ σὲ βαθιὰ γεράματα τὸ 690 μ.Χ. Σῴζονται 10 ἐξηγηματικοὶ 
λόγοι του στὸν Ἐκκλησιαστῆ.</p>

<hr>

<p><b><a name="Ὁ_Ὅσιος_Σισίνιος_ὁ_Ὁμολογητής">Ὁ Ὅσιος Σισίνιος ὁ Ὁμολογητής</a></b></p>

<p>Διέπρεψε κατὰ τὸν διωγμὸ ἐναντίον τῶν χριστιανῶν, ὅταν αὐτοκράτορας ἦταν ὁ Διοκλητιανὸς 
(300 μ.Χ.). Ὁ Ὅσιος Σισίνιος καταγόταν ἀπὸ τὴν Κύζικο καὶ κήρυττε μὲ θάῤῥος καὶ 
τόλμη τὴ χριστιανικὴ ἀλήθεια. Γιὰ τὸ ἔργο του αὐτό, ὑπέστη πολλὲς φυλακίσεις καὶ 
ἀνελέητους δαρμούς. Ὅταν αὐτοκράτορας ἔγινε ὁ Μεγάλος Κωνσταντῖνος, ὁ Ὅσιος Σισίνιος 
ἀφέθηκε ἐλεύθερος καὶ ἐξακολούθησε τὸν εὐσεβῆ καὶ θεάρεστο ἀγῶνα του. Ἀλλ᾿ ὅταν 
ξέσπασε ἡ αἵρεση τοῦ Ἀρείου, συμμετεῖχε στὴν πάλη ὑπέρμαχος τοῦ ὀρθοδόξου δόγματος. 
Καὶ ἔτσι γενναία ἀγωνιζόμενος ὁ Ὅσιος Σισίνιος, τελείωσε τὴν ὁλόψυχα ἀφιερωμένη 
στὸ Χριστὸ ζωή του.</p>

<hr>

<p><b><a name="Ὁ_Ὅσιος_Ἰσχυρίων_ὁ_Ἐπίσκοπος">Ὁ Ὅσιος Ἰσχυρίων ὁ Ἐπίσκοπος</a></b></p>

<p>Ἴσως ἦταν ἐπίσκοπος Ταρσοῦ. Ἀπεβίωσε εἰρηνικά.</p>

<hr>

<p><b><a name="Ὁ_Ἅγιος_Ἐλενός_ἐπίσκοπος_Ταρσοῦ">Ὁ Ἅγιος Ἐλενός ἐπίσκοπος Ταρσοῦ</a></b></p>

<p>Ἀπεβίωσε εἰρηνικά.</p>

<hr>

<p><b><a name="Ὁ_Ἅγιος_Διονύσιος_Πατριάρχης_Κωνσταντινουπόλεως">Ὁ Ἅγιος Διονύσιος 
Πατριάρχης Κωνσταντινουπόλεως</a></b></p>

<p>Στοὺς Συναξαριστὲς ἀγνοεῖται ἡ μνήμη του. Πρόκειται γιὰ τὸν Διονύσιο Α´ τὸν Πελοποννήσιο, 
ποὺ ἀπὸ ἐπίσκοπος Φιλιππουπόλεως, ἐκλέχτηκε οἰκουμενικὸς Πατριάρχης (α´ τὸ 1467-1472 
καὶ τὸ Β´ τὸ 1489-1491). Μετὰ τὴν παραίτησή του ἀπὸ τὸν θρόνο, ἔζησε στὴ Μονὴ Εἰκοσιφοινίσσης 
στὴ Δρᾶμα, ὅπου καὶ πέθανε εἰρηνικά.</p>

<hr>

<p><b><a name="Διήγηση_ὀπτασίας_(κάποιου)_Ἰωάννου">Διήγηση ὀπτασίας (κάποιου) Ἰωάννου</a></b></p>

<p>Λεπτομέρειες βλέπε στὸν «Μέγα Συναξαριστή» τοῦ Ματθαίου Λαγγῆ, τόμος 11ος, σελίδα 
595, ἔκδοση 1993.</p>

<hr>

<p><b><a name="Ἡ_Κοίμησις_τοῦ_Ἁγίου_Μητροφάνη">Ἡ Κοίμησις τοῦ Ἁγίου Μητροφάνη</a></b></p>

<p>Ἱεράρχη ποὺ μετονομάστηκε Μακάριος καὶ ὑπῆρξε πρῶτος ἐπίσκοπος Βορονεζίας τὸ 
1703.</p>

<hr>

<p><b><a name="Κοίμησις_τοῦ_Ἁγίου_μεγάλου_δούκα_Ἀλεξάνδρου_τοῦ_Νέβσκη">Κοίμησις 
τοῦ Ἁγίου μεγάλου δούκα Ἀλεξάνδρου τοῦ Νέβσκη</a></b></p>

<hr>

<p><b><a name="Ἡ_Ἁγία_Μερόπη_(ἢ_Μυρώπη)">Ἡ Ἁγία Μερόπη (ἢ Μυρώπη)</a></b></p>

<p>Εἶναι τὸ ἴδιο πρόσωπο μ᾿ αὐτὸ τῆς 2ας Δεκεμβρίου, ὅπου καὶ τὸ σχετικὸ ὑπόμνημα. 
Ἄγνωστο γιατί ἐδῶ ἐπαναλαμβάνεται. Κάποια Συναξαριακὴ πηγὴ ἀναφέρει: «Σύναξις αὐτῆς 
ἐν τῇ Ἐκκλησίᾳ τῆς Ἁγίας Εἰρήνης τὴν οὔση πρὸς θάλασσαν».</p>

<hr>

<p><b><a name="Ὁ_Ἅγιος_Deiniol_(Οὐαλλός)">Ὁ Ἅγιος Deiniol (Οὐαλλός)</a></b></p>

<p>Λεπτομέρειες γιὰ τὴν ζωὴ αὐτοῦ τοῦ ἁγίου τῆς Ὀρθοδοξίας, μπορεῖ νὰ βρεῖ ὁ ἀναγνώστης 
στὸ βιβλίο «Οἱ Ἅγιοι τῶν Βρεττανικῶν Νήσων», τοῦ Χριστοφόρου Κων. Κομμοδάτου, ἐπισκόπου 
Τελμησσοῦ, Ἀθῆναι 1985.</p>

</body>

</html>
