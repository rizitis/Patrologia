<html>

<head>
<title>Αγιολόγιον - Απρίλιος 27</title>
<meta http-equiv="Content-Language" content="el">
<meta http-equiv="Content-Type" content="text/html; charset=utf-8">
<link rel="stylesheet" type="text/css" href="../../../styles.css">
</head>

<body>

<h1>Ἁγιολόγιον - Ἀπρίλιος 27</h1>

<ul>
	<li><a href="#Ὁ_Ἅγιος_Συμεὼν_ὁ_Ἀδελφόθεος,_ἐπίσκοπος_Ἱεροσολύμων">Ὁ Ἅγιος Συμεὼν 
	ὁ Ἀδελφόθεος, ἐπίσκοπος Ἱεροσολύμων</a></li>
	<li><a href="#Ὁ_Ὅσιος_Ἰωάννης_ὁ_Ὁμολογητὴς_ἡγούμενος_Μονῆς_Καθαρῶν">Ὁ Ὅσιος 
	Ἰωάννης ὁ Ὁμολογητὴς ἡγούμενος Μονῆς Καθαρῶν</a></li>
	<li><a href="#Ὁ_Ἅγιος_Ποπλίων">Ὁ Ἅγιος Ποπλίων</a></li>
	<li><a href="#Ὁ_Ἅγιος_Εὐλόγιος_ὁ_Ξενοδόχος">Ὁ Ἅγιος Εὐλόγιος ὁ Ξενοδόχος</a></li>
	<li><a href="#Ὁ_Ἅγιος_Λολλίων_ὁ_Νέος">Ὁ Ἅγιος Λολλίων ὁ Νέος</a></li>
	<li><a href="#Οἱ_Ἅγιοι_Συμεὼν_ὁ_νέος_Στυλίτης_καὶ_Γεώργιος_ὁ_ἀδελφός_του">Οἱ 
	Ἅγιοι Συμεὼν ὁ νέος Στυλίτης καὶ Γεώργιος ὁ ἀδελφός του</a></li>
	<li><a href="#Ἁγίας_Εἰρήνης_«ἀρχαίας_καὶ_νέας_ἐγκαίνια»">Ἁγίας Εἰρήνης «ἀρχαίας 
	καὶ νέας ἐγκαίνια»</a></li>
	<li><a href="#Ὁ_Ὅσιος_Στέφανος_ὁ_Ῥῶσος_ἡγούμενος_τοῦ_Σπηλαίου">Ὁ Ὅσιος Στέφανος 
	ὁ Ῥῶσος ἡγούμενος τοῦ Σπηλαίου</a></li>
</ul>
<hr>
<p><b><a name="Ὁ_Ἅγιος_Συμεὼν_ὁ_Ἀδελφόθεος,_ἐπίσκοπος_Ἱεροσολύμων">Ὁ Ἅγιος Συμεὼν 
ὁ Ἀδελφόθεος, ἐπίσκοπος Ἱεροσολύμων</a></b></p>

<p>Ἦταν ἕνας ἀπὸ τοὺς τέσσερις γιοὺς τοῦ μνήστορος Ἰωσὴφ καὶ ἀδελφὸς τοῦ ἀδελφοθέου 
Ἰακώβου, ποὺ ἔγινε πρῶτος ἐπίσκοπος Ἱεροσολύμων. Μετὰ τὴν δολοφονία τοῦ Ἰακώβου, 
ἐπίσκοπος ἀνέλαβε ὁ Συμεών. Σ᾿ ὅλη τὴν διάρκεια τῆς ἐπισκοπικῆς του θητείας, ὑπῆρξε 
ἀντάξιος τοῦ ἀδελφοῦ του. Ἡ ἀνεξάντλητη ἀγωνιστικότητά του, ἡ τέλεια αὐταπάρνησή 
του, καθὼς καὶ τὸ ἀπαράμιλλο θάῤῥος του, κατέστησαν τὸν Συμεὼν φωτεινὸ πνευματικὸ 
ἀστέρι, διὰ τοῦ ὁποίου στηρίχθηκαν καὶ ὁδηγήθηκαν πολλὲς ψυχὲς στὴ σωτηρία. Τὸ ἐντυπωσιακότερο, 
ὅμως, χαρακτηριστικό του Συμεὼν ἦταν τὸ ἀκατάβλητο φρόνημά του. Ἂν καὶ 120 χρονῶν 
γέροντας, δὲν κάμφθηκε μπροστὰ στὸ μαρτύριο. Ἀπὸ τέτοιο φρόνημα ἐμπνεόμενος ὑπέστη μὲ νεανικὴ φλόγα τὸ σταυρικὸ 
θάνατο. Καὶ ἡ νεανικὴ ψυχὴ τοῦ γέροντα Συμεὼν ἀποδήμησε κοντὰ στὸ στεφανοδότη Κύριο. 
Βέβαια, μὲ τὸ παράδειγμά του ἄφησε διδαχὴ στὸ ποίμνιό του τὴν ἐντολὴ τοῦ Ἀποστόλου 
Παύλου: «Τὰ ἄνω φρονεῖτε, μὴ τὰ ἐπὶ τῆς γῆς». Δηλαδή, πρὸς τὰ πάνω, πρὸς τὸν Θεό, 
διευθύνετε καὶ προσηλώνετε τὶς σκέψεις σας, ὄχι στὰ γήινα καὶ φθαρτά. (Ὁρισμένοι Συναξαριστὲς ἐπαναλαμβάνουν τὴν μνήμη του καὶ 
18 Σεπτεμβρίου).</p>

<hr>
<p><b><a name="Ὁ_Ὅσιος_Ἰωάννης_ὁ_Ὁμολογητὴς_ἡγούμενος_Μονῆς_Καθαρῶν">Ὁ Ὅσιος Ἰωάννης 
ὁ Ὁμολογητὴς ἡγούμενος Μονῆς Καθαρῶν</a></b></p>

<p>Γεννήθηκε στὴν Εἰρηνούπολη τῆς Δεκαπόλεως (Κοίλης Συρίας) ἀπὸ γονεῖς εὐσεβεῖς, 
τὸν Θεόδωρο καὶ τὴν Γρηγορία (περὶ τὸ 778). Σὲ ἡλικία ἐννιὰ ἐτῶν πῆγε σὲ Κοινόβιο 
(ἄγνωστο πού) καὶ ἀνατέθηκε στὴν πνευματικὴ φροντίδα ἑνὸς σπουδαίου ἄνδρα, τὸν ὁποῖο 
καὶ ἀκολούθησε στὴ Νίκαια καὶ ἔπειτα στὴν Κωνσταντινούπολη (787) κατὰ τὴν συγκρότηση 
τῶν ἐκεῖ Οἰκουμενικῶν Συνόδων. Ὅταν ὁ διδάσκαλός του ἔγινε ἡγούμενος τῆς μονῆς Δαλματῶν, 
τότε καὶ αὐτὸς διορίστηκε ἀπὸ τὸν Πατριάρχη Νικηφόρο, ἡγούμενος τῆς μονῆς τῶν Καθαρῶν 
στὴ Βιθυνία ποὺ τὴν διακυβέρνησε ἐπὶ 10 χρόνια (804-813). Ἀλλὰ ἐπειδὴ ἔλεγξε δυναμικὰ 
τὸν εἰκονομάχο Λέοντα τὸν Ε´, τὸν περιόρισαν σ᾿ ἕνα Μετόχι τῆς μονῆς του στὴν Κωνσταντινούπολη. 
Κατόπιν τὸν ἐξόρισαν σ᾿ ἕνα φρούριο τὸ λεγόμενον Πενταδάκυλον ἐν τῇ «χώρᾳ τῆς Καμπῆς», 
ὅπου ἔμεινε ἁλυσοδεμένος 18 μῆνες. Ἔπειτα ξαναῆλθε στὴν Κωνσταντινούπολη, ὅπου ποικιλοτρόπως 
τὸν βασάνισε ὁ εἰκονομάχος Πατριάρχης Ἰωάννης ὁ Ζ´. Ἀλλ᾿ ἐπειδὴ ὁ Ὅσιος Ἰωάννης 
ἐπέμενε στὴν πίστη τῶν Πατέρων, τὸν ἐξόρισαν «εἰς τὸν Κριόταυρον κάστρον τῶν Βουκελλαρίων», 
ὅπου ἔμεινε κλεισμένος δυὸ χρόνια. Μετὰ τὴν σφαγὴ τοῦ Λέοντα, ἔμεινε προσωρινὰ στὴ 
Χαλκηδόνα, ἀλλὰ ἐπὶ Θεοφίλου ἐξορίστηκε καὶ πάλι στὴν Ἀφουσία. Ἐκεῖ, μετὰ δυόμισι 
χρόνια πέθανε.</p>

<hr>
<p><b><a name="Ὁ_Ἅγιος_Ποπλίων">Ὁ Ἅγιος Ποπλίων</a></b></p>

<p>Μαρτύρησε ἀφοῦ τὸν θανάτωσαν μὲ μαχαῖρι. Κάποια λιγοστὰ βιογραφικὰ στοιχεῖα ποὺ 
ὑπάρχουν γι᾿ αὐτόν, δὲν ἀνταποκρίνονται στὴν πραγματικότητα.</p>

<hr>
<p><b><a name="Ὁ_Ἅγιος_Εὐλόγιος_ὁ_Ξενοδόχος">Ὁ Ἅγιος Εὐλόγιος ὁ Ξενοδόχος</a></b></p>

<p>Ὁ Ἅγιος αὐτὸς ἔζησε στὰ μέρη τῆς Θηβαΐδας τῆς Αἰγύπτου. Τὸ ἐπάγγελμά του ἦταν 
λατόμος (πετροκόπος) καὶ ὀνομάστηκε Ξενοδόχος, διότι σ᾿ ὅλη του τὴν ζωὴ κύρια μέριμνα 
καὶ ἀπόλαυση εἶχε τὸ νὰ φιλοξενεῖ στὸ σπίτι του καὶ νὰ παρέχει κάθε βοήθεια στοὺς 
πτωχοὺς καὶ ὁδοιπόρους. Παρὰ τὴν βαριὰ καὶ κοπιαστικὴ ἐργασία του, τὸ βράδυ, μόλις 
σχολοῦσε ἀπὸ τὴν δουλειά του, ἔτρεχε στὴν ἀγορά, κρατῶντας φαναράκι τὸ χειμῶνα καὶ 
ἀναζητοῦσε ξένους, γιὰ νὰ τοὺς δώσει στέγη καὶ κάθε ἄλλη φιλοξενία. Αὐτὸς μάλιστα 
κάποτε φιλοξένησε καὶ τὸν ἀββᾶ Δανιὴλ μὲ τὸν ὑποτακτικό του, ὅταν αὐτοὶ κατέβηκαν 
στὴν πόλη καὶ ἔμειναν χωρὶς ψωμὶ καὶ στέγη. Ὁ Εὐλόγιος ἔζησε πάνω ἀπὸ ἑκατὸ χρόνια, 
εὐεργετῶντας τοὺς συνανθρώπους του καὶ ἀπεβίωσε εἰρηνικά.</p>

<hr>
<p><b><a name="Ὁ_Ἅγιος_Λολλίων_ὁ_Νέος">Ὁ Ἅγιος Λολλίων ὁ Νέος</a></b></p>

<p>Μαρτύρησε ἀφοῦ βίαια τὸν ἔσυραν κατὰ γῆς.</p>

<hr>
<p><b><a name="Οἱ_Ἅγιοι_Συμεὼν_ὁ_νέος_Στυλίτης_καὶ_Γεώργιος_ὁ_ἀδελφός_του">Οἱ Ἅγιοι 
Συμεὼν ὁ νέος Στυλίτης καὶ Γεώργιος ὁ ἀδελφός του</a></b></p>

<p>Ἄγνωστοι στοὺς Συναξαριστὲς καὶ τὰ Μηναῖα. Ἡ μνήμη τους φέρεται στὸν Ἱεροσολυμιτικὸ 
Κώδικα βιβλ. Β´ σελ. 372, ὅπου καὶ ἡ Ἀκολουθία τους, τῆς ὁποίας ὁ Κανόνας φέρει 
τὴν ἀκροστιχίδα: «τοὺς αὐταδέλφους εὐλογῶ θεηγόρους».</p>

<hr>
<p><b><a name="Ἁγίας_Εἰρήνης_«ἀρχαίας_καὶ_νέας_ἐγκαίνια»">Ἁγίας Εἰρήνης «ἀρχαίας 
καὶ νέας ἐγκαίνια»</a></b></p>

<p>Ἀναφέρεται στὸν Πατμιακὸ Κώδικα 266 (Μᾶλλον περὶ ναοῦ πρόκειται).</p>

<hr>
<p><b><a name="Ὁ_Ὅσιος_Στέφανος_ὁ_Ῥῶσος_ἡγούμενος_τοῦ_Σπηλαίου">Ὁ Ὅσιος Στέφανος 
ὁ Ῥῶσος ἡγούμενος τοῦ Σπηλαίου</a></b></p>

</body>

</html>
