<html>

<head>
<title>Αγιολόγιον - Μάρτιος 31</title>
<meta http-equiv="Content-Language" content="el">
<meta http-equiv="Content-Type" content="text/html; charset=utf-8">
<link rel="stylesheet" type="text/css" href="../../../styles.css">
</head>

<h1>Ἁγιολόγιον - Μάρτιος 31</h1>

<ul>
	<li><a href="#Ὁ_Ἅγιος_Ὑπάτιος_ἐπίσκοπος_Γαγγρῶν">Ὁ Ἅγιος Ὑπάτιος ἐπίσκοπος Γαγγρῶν</a></li>
	<li><a href="#Ὁ_Ὅσιος_Ἀκάκιος_ὁ_Ὁμολογητής,_ἐπίσκοπος_Μελιτηνῆς">Ὁ Ὅσιος Ἀκάκιος 
	ὁ Ὁμολογητής, ἐπίσκοπος Μελιτηνῆς</a></li>
	<li>
	<a href="#Οἱ_Ἅγιοι_Αὐδᾶς_ἐπίσκοπος,_οἱ_μαζὶ_μ΄_αὐτὸν_Ἐννέα_Μάρτυρες_καὶ_ἄλλοι_πολλοὶ_Ἅγιοι,_ποὺ_μαρτύρησαν_στὴν_Περσία">
	Οἱ Ἅγιοι Αὐδᾶς ἐπίσκοπος, οἱ μαζὶ μ᾿ αὐτὸν Ἐννέα Μάρτυρες καὶ ἄλλοι πολλοὶ Ἅγιοι, 
	ποὺ μαρτύρησαν στὴν Περσία</a></li>
	<li><a href="#Ὁ_Ἅγιος_Μένανδρος">Ὁ Ἅγιος Μένανδρος</a></li>
	<li><a href="#Ὁ_Ὅσιος_Βλάσιος">Ὁ Ὅσιος Βλάσιος</a></li>
	<li><a href="#Οἱ_Ἅγιοι_τριάντα_ὀκτὼ_(38)_Μάρτυρες">Οἱ Ἅγιοι τριάντα ὀκτὼ (38) 
	Μάρτυρες</a></li>
	<li><a href="#Ὁ_Ὅσιος_Στέφανος_ὁ_Θαυματουργός">Ὁ Ὅσιος Στέφανος ὁ Θαυματουργός</a></li>
	<li><a href="#Ὁ_Ἅγιος_Θεόφιλος_ποὺ_μαρτύρησε_στὴν_Κρήτη">Ὁ Ἅγιος Θεόφιλος ποὺ 
	μαρτύρησε στὴν Κρήτη</a></li>
	<li><a href="#Ὁ_Ὅσιος_Ἰωνᾶς_Μητροπολίτης_πασῶν_τῶν_Ρωσιῶν">Ὁ Ὅσιος Ἰωνᾶς Μητροπολίτης 
	πασῶν τῶν Ῥωσιῶν</a></li>
	<li>
	<a href="#Ὁ_Ὅσιος_Ἰννοκέντιος_Βενιαμίνωφ_Μητροπολίτης,_Μέγας_Ἱεραπόστολος_Ἀλάσκας">
	Ὁ Ὅσιος Ἰννοκέντιος Βενιαμίνωφ Μητροπολίτης, Μέγας Ἱεραπόστολος Ἀλάσκας</a></li>
</ul>
<hr>

<p><b><a name="Ὁ_Ἅγιος_Ὑπάτιος_ἐπίσκοπος_Γαγγρῶν">Ὁ Ἅγιος Ὑπάτιος ἐπίσκοπος Γαγγρῶν</a></b></p>

<p>Ὁ Ὑπάτιος ἦταν μορφὴ ἀπὸ ἐκεῖνες ποὺ δόξασαν τὴν Ἐκκλησία στοὺς πρώτους αἰῶνες 
της καὶ ἀγωνίσθηκαν γιὰ τὸ θρίαμβο τοῦ χριστιανισμοῦ καὶ τῆς Ὀρθοδοξίας. Ἦταν ἐπίσκοπος 
Γαγγρῶν στὰ χρόνια του Μεγ. Κων/νου καὶ συμμετεῖχε στὴν Α´ Οἰκουμενικὴ Σύνοδο στὴ 
Νίκαια, κατὰ τῆς πλάνης τοῦ Ἀρείου. Στὸ ποιμαντικό του ἔργο, ἐξακολούθησε νὰ διδάσκει 
καὶ νὰ καθοδηγεῖ τὸ ποίμνιό του, ἀλλὰ κυρίως ἀντιμαχόταν τὶς αἱρέσεις, καὶ ἰδιαίτερα 
τὴν αἵρεση τῶν Ναυτιανῶν. Ἡ ἐπιτυχία μὲ τὴν ὁποία καταπολεμοῦσε τοὺς Ναυτιανούς, 
ξεσήκωσε τὰ ἄγρια πάθη τους καὶ ζητοῦσαν τὴν ἐξόντωσή του. Τότε, οἱ προβατόσχημοι 
αὐτοὶ λύκοι μὲ δόλιο τρόπο, ἀφοῦ χρησιμοποίησαν σὰν ὄργανα ἀχρείους εἰδωλολάτρες, 
στὴν κατάλληλη εὐκαιρία, σὲ μία κρημνώδη περιοχή, μὲ ρόπαλα, μαχαίρια καὶ ξύλα, 
χτύπησαν τὸν Ὕπάτιο μέχρι θανάτου. Ἔτσι, ἀποδήμησε ἀπ᾿ αὐτὴ τὴν ζωή, μὲ τὸν τρόπο 
ποὺ ἀποδήμησαν οἱ περισσότεροι Ἅγιοι τῆς Ἐκκλησίας μας: «Ἐλιθάσθησαν, ἐπρίσθησαν, 
ἐπειράσθησαν, ἐν φόνῳ μαχαίρας ἀπέθανον». Δηλαδή, λιθοβολήθηκαν, πριονίσθηκαν, δοκίμασαν 
πολλοὺς πειρασμούς, πέθαναν μὲ θάνατο ἀπὸ μαχαῖρι. Ἀλλὰ σημασία ἔχει ὅτι στὸ τέλος 
τὸ ἀποτέλεσμα ἦταν ἡ περίτρανη νίκη τους.</p>

<hr>

<p><b><a name="Ὁ_Ὅσιος_Ἀκάκιος_ὁ_Ὁμολογητής,_ἐπίσκοπος_Μελιτηνῆς">Ὁ Ὅσιος Ἀκάκιος 
ὁ Ὁμολογητής, ἐπίσκοπος Μελιτηνῆς</a></b></p>

<p>Ἔζησε τὸν πέμπτο αἰῶνα μ.Χ. περίπου τὸ 431. Διακρινόταν πολὺ γιὰ τὶς ἀρετές του, 
τὴν παιδεία του καὶ τὸν ὀρθόδοξο ζῆλο του. Ὅταν τάραξε τὴν Ἐκκλησία ἡ αἵρεση τοῦ 
Πατριάρχη Κωνσταντινουπόλεως Νεστορίου, ὁ Ἀκάκιος διακρίθηκε γιὰ τὴν ἐπιμελημένη 
καὶ συστηματικὴ ἐργασία του, γιὰ τὴν προφύλαξη τοῦ ποιμνίου του ἀπ᾿ αὐτὴ τὴν αἱρετικὴ 
πλάνη. Ἐπιθυμώντας μάλιστα νὰ προσβάλει αὐτὴ εὐρύτερα καὶ νὰ συντελέσει στὴ γενικὴ 
ἀπόκρουσή της ἀπὸ τὴν Ἐκκλησία, ἔγραψε κατὰ τοῦ Νεστορίου. Ὁ Ἀκάκιος ἦταν καὶ ἱκανότατος 
ὁμιλητὴς καὶ διδάσκαλος τοῦ λαοῦ. Σῴζεται δὲ μία ὁμιλία του, ἡ ὁποία ἐξεφωνήθη στὴν 
Ἔφεσο. Ὁ δὲ Σ. Εὐστρατιάδης, ἰσχυρίζεται ὅτι ὑπῆρξε καὶ Ἀκάκιος Β´ ἐπίσκοπος Μελιτηνῆς 
καὶ τοποθετεῖ τὴν γιορτή του στὶς 18 Ἀπριλίου.</p>

<hr>

<p><b>
<a name="Οἱ_Ἅγιοι_Αὐδᾶς_ἐπίσκοπος,_οἱ_μαζὶ_μ΄_αὐτὸν_Ἐννέα_Μάρτυρες_καὶ_ἄλλοι_πολλοὶ_Ἅγιοι,_ποὺ_μαρτύρησαν_στὴν_Περσία">
Οἱ Ἅγιοι Αὐδᾶς ἐπίσκοπος, οἱ μαζὶ μ᾿ αὐτὸν Ἐννέα Μάρτυρες καὶ ἄλλοι πολλοὶ Ἅγιοι, 
ποὺ μαρτύρησαν στὴν Περσία</a></b></p>

<p>Ὁ ἅγιος ἱερομάρτυρας Αὐδᾶς, ὁ ἐπίσκοπός της Περσίας καὶ οἱ μαζὶ μ᾿ αὐτὸν ἑορταζόμενοι 
Ἅγιοι Μάρτυρες ἦταν στὰ χρόνια του βασιλιᾶ τῶν Ῥωμαίων Θεοδοσίου τοῦ Μικροῦ (408-450) 
καὶ Ἰσδιγέρδου τοῦ βασιλιᾶ τῶν Περσῶν (399-420). Τὸ ἔτος 412 ὁ Ἰσδιγέρδης κίνησε 
σκληρὸ διωγμὸ κατὰ τῶν Χριστιανῶν, μὲ τὴν ἑξῆς ἀφορμή. Ὁ Αὐδᾶς, ποὺ ἦταν στολισμένος 
μὲ πολλὰ εἴδη ἀρετῶν, ἀπὸ ἱερὴ ἀγανάκτηση, γκρέμισε τὸν ναό, στὸν ὁποῖο οἱ Πέρσες 
λάτρευαν τὴν φωτιά. Ὅταν τὸ ἔμαθε αὐτὸ ὁ βασιλιὰς ἀπὸ τοὺς μάγους, ἔστειλε καὶ ἔφεραν 
μπροστά του τὸν Αὐδᾶ. Στὴν ἀρχὴ κατηγόρησε μὲ ἠπιότητα τὴν πράξη του καὶ τὸν πρόσταξε 
νὰ ξανακτίσει τὸν ναό. Ὁ Αὐδᾶς ἀρνήθηκε. Τότε ὁ Ἰσδιγέρδης γκρέμισε ὅλες τὶς ἐκκλησίες 
τῶν χριστιανῶν καὶ θανάτωσε τὸν Αὐδᾶ μαζὶ μὲ ἄλλους ἐννιὰ προκρίτους χριστιανούς. 
Μετὰ 30 χρόνια, κινήθηκε νέος διωγμὸς κατὰ τῶν χριστιανῶν, ὅπου πολλοὶ Ἅγιοι θυσιάστηκαν 
στὸ βωμὸ τῆς ἀληθινῆς πίστης. Ὅπως λ.χ. ὁ εὐγενικῆς καταγωγῆς Ὀρμίσδης, ὁ διάκονος 
Βενιαμὶν ὁ μεγαλομάρτυρας κ.ἄ. Ὅλων αὐτῶν, ποὺ ἀγωνίστηκαν καὶ θυσιάστηκαν κατὰ 
τὸν διωγμὸ αὐτό, ὅρισε μνήμη τιμητικὴ ἡ ἁγία μας Ἐκκλησία μαζὶ μ᾿ αὐτὴ τοῦ Ἐπισκόπου 
Αὐδᾶ, γιὰ νὰ δείξει, ὅτι γνωστοὶ καὶ ἄγνωστοι στοὺς ἀνθρώπους ἥρωες τῆς πίστης, 
ἔχουν κοινὴ τιμὴ στὸν οὐρανὸ καὶ κοινὰ θὰ ἀπολαύσουν τὰ στεφάνια τῶν μεγάλων ἀγώνων 
καὶ τῆς ἀθάνατης δόξας τους. (Νὰ σημειώσουμε ἐδῶ, ὅτι ἡ μνήμη τοῦ Ἁγίου Αὐδᾶ ἐπαναλαμβάνεται 
- σὰν Ἀβδαῖος - καὶ τὴν 5η Σεπτεμβρίου).</p>

<hr>

<p><b><a name="Ὁ_Ἅγιος_Μένανδρος">Ὁ Ἅγιος Μένανδρος</a></b></p>

<p>Μαρτύρησε ἀφοῦ τὸν ἔσυραν γυμνό, πάνω σὲ αἰχμηρὲς πέτρες. [Στὸν Λαυριωτικὸ Κώδικα 
170 ἡ μνήμη του φέρεται κοινὴ μετὰ τοῦ Ἁγίου Σαβίνου (βλ. 16 Μαρτίου) τὴν 28η Μαρτίου].</p>

<hr>

<p><b><a name="Ὁ_Ὅσιος_Βλάσιος">Ὁ Ὅσιος Βλάσιος</a></b></p>

<p>Γεννήθηκε στὴν πόλη τοῦ Ἀμορίου καὶ ἀπεβίωσε εἰρηνικά.</p>

<hr>

<p><b><a name="Οἱ_Ἅγιοι_τριάντα_ὀκτὼ_(38)_Μάρτυρες">Οἱ Ἅγιοι τριάντα ὀκτὼ (38) Μάρτυρες</a></b></p>

<p>Ἦταν ὅλοι συγγενεῖς μεταξύ τους καὶ μαρτύρησαν διὰ ξίφους.</p>

<hr>

<p><b><a name="Ὁ_Ὅσιος_Στέφανος_ὁ_Θαυματουργός">Ὁ Ὅσιος Στέφανος ὁ Θαυματουργός</a></b></p>

<p>Ἀπεβίωσε εἰρηνικά. (Ὁρισμένα Μηνολόγια, τοποθετοῦν τὴν μνήμη του καὶ τὴν 28η 
Δεκεμβρίου).</p>

<hr>

<p><b><a name="Ὁ_Ἅγιος_Θεόφιλος_ποὺ_μαρτύρησε_στὴν_Κρήτη">Ὁ Ἅγιος Θεόφιλος ποὺ μαρτύρησε 
στὴν Κρήτη</a></b></p>

<p>Ἄγνωστος στοὺς Συναξαριστές. Τὴ μνήμη του βρίσκουμε στὸν Παρισινὸ Κώδικα 1575 
καὶ στοὺς Λαυριωτικοὺς Η 76, Δ 25 καὶ Δ 45, ὅπου ὑπάρχει καὶ πλήρης ἀκολουθία του.</p>

<hr>

<p><b><a name="Ὁ_Ὅσιος_Ἰωνᾶς_Μητροπολίτης_πασῶν_τῶν_Ρωσιῶν">Ὁ Ὅσιος Ἰωνᾶς Μητροπολίτης 
πασῶν τῶν Ῥωσιῶν</a></b></p>

<p>Γνωστὸς στὴ ῥωσικὴ Ἐκκλησία, ἄγνωστος στοὺς Συναξαριστές. Εἶναι γιὰ τοὺς Ῥώσους 
ὅ,τι εἶναι γιὰ μᾶς ὁ Ἅγιος Μᾶρκος ὁ Εὐγενικὸς (1375-1461). Τὴν ἀκολουθία του συνέταξε 
ὁ Ἱεροδιάκονος Θεόφιλος Πασχαλίδης καὶ τὴν ἐξέδωσε στὴν Πετρούπολη τὸ 1897.</p>

<hr>

<p><b>
<a name="Ὁ_Ὅσιος_Ἰννοκέντιος_Βενιαμίνωφ_Μητροπολίτης,_Μέγας_Ἱεραπόστολος_Ἀλάσκας">
Ὁ Ὅσιος Ἰννοκέντιος Βενιαμίνωφ Μητροπολίτης, Μέγας Ἱεραπόστολος Ἀλάσκας</a></b></p>

<p>Λεπτομέρειες γιὰ τὴν ζωὴ αὐτοῦ τοῦ ἁγίου τῆς Ὀρθοδοξίας, μπορεῖ νὰ βρεῖ ὁ ἀναγνώστης 
στὸ βιβλίο «ΑΛΑΣΚΑ-Ὀρθόδοξο Συναξάρι» τοῦ Γεωργίου Ε. Πιπεράκη, τῶν ἐκδόσεων «ΠΑΡΟΥΣΙΑ».</p>

</body>

</html>
