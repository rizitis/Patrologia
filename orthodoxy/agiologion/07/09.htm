<html>

<head>
<title>Αγιολόγιον - Ιούλιος 09</title>
<meta http-equiv="Content-Language" content="el">
<meta http-equiv="Content-Type" content="text/html; charset=utf-8">
<link rel="stylesheet" type="text/css" href="../../../styles.css">
</head>

<body>

<h1>Ἁγιολόγιον - Ἰούλιος 09</h1>

<ul>
	<li><a href="#Ὁ_Ἅγιος_Παγκράτιος_Ἱερομάρτυρας,_ἐπίσκοπος_Ταυρομενίας">Ὁ Ἅγιος 
	Παγκράτιος Ἱερομάρτυρας, ἐπίσκοπος Ταυρομενίας</a></li>
	<li><a href="#Οἱ_Ἅγιοι_Ἀνδρέας_καὶ_Πρόβος">Οἱ Ἅγιοι Ἀνδρέας καὶ Πρόβος</a></li>
	<li>
	<a href="#Μνήμη_τῶν_Ἐγκαινίων_τοῦ_Ναοῦ_τῆς_Ὑπεραγίας_Θεοτόκου_ἐν_τῇ_Πηγῇ">Μνήμη 
	τῶν Ἐγκαινίων τοῦ Ναοῦ τῆς Ὑπεραγίας Θεοτόκου ἐν τῇ Πηγῇ</a></li>
	<li><a href="#Ὁ_Ὅσιος_Φώτιος_κτήτορας_τῆς_Μονῆς_Ἀκαπνίου_στὴ_Θεσσαλονίκη">Ὁ 
	Ὅσιος Φώτιος, κτήτορας τῆς Μονῆς Ἀκαπνίου στὴ Θεσσαλονίκη</a></li>
	<li><a href="#Οἱ_Ὅσιοι_Διονύσιος_καὶ_Μητροφάνης_οἱ_Ἁγιορεῖτες">Οἱ Ὅσιοι Διονύσιος 
	καὶ Μητροφάνης οἱ Ἁγιορεῖτες</a></li>
	<li><a href="#Ὁ_Ἅγιος_Μεθόδιος_ὁ_νέος_Ἱερομάρτυρας">Ὁ Ἅγιος Μεθόδιος ὁ νέος 
	Ἱερομάρτυρας</a></li>
	<li><a href="#Ὁ_Ἅγιος_Μιχαὴλ_Πακνανᾶς">Ὁ Ἅγιος Μιχαὴλ Πακνανᾶς</a></li>
	<li><a href="#Oἱ_Ἅγιοι_Πατερμούθιος,_Κόπριος_(ἢ_Κόπρις)_καὶ_Ἀλέξανδρος">Oἱ Ἅγιοι 
	Πατερμούθιος, Κόπριος (ἢ Κόπρις) καὶ Ἀλέξανδρος</a></li>
</ul>
<hr>
<p><b><a name="Ὁ_Ἅγιος_Παγκράτιος_Ἱερομάρτυρας,_ἐπίσκοπος_Ταυρομενίας">Ὁ Ἅγιος Παγκράτιος 
Ἱερομάρτυρας, ἐπίσκοπος Ταυρομενίας</a></b></p>

<p>Καταγόταν ἀπὸ τὴν Ἀντιόχεια καὶ ἔζησε στὰ χρόνια τῶν Ἀποστόλων. Νεαρὸς ἀκόμα, 
ἐπισκέφθηκε μὲ τοὺς γονεῖς του τὰ Ἱεροσόλυμα, ὅπου καὶ βαπτίσθηκε. Μετὰ τὸ θάνατο 
τῶν γονέων του, ὁ Παγκράτιος θέλησε νὰ ἀφιερωθεῖ ὁλόψυχα στὸ Χριστὸ καὶ στὴ διάδοση 
τοῦ Εὐαγγελίου Του. Πῶς, ὅμως, θὰ γινόταν αὐτό, μὲ τέτοια περιουσία ποῦ κληρονόμησε 
ἀπὸ τοὺς γονεῖς του; Τὴ λύση βρῆκε στὰ ἴδια τὰ λόγια τοῦ Κυρίου: «εἰ θέλεις τέλειος 
εἶναι, ὑπάγε πώλησόν σου τὰ ὑπάρχοντα καὶ δὸς πτωχοῖς, καὶ ἕξεις θησαυρὸν ἐν οὐρανῷ, 
καὶ δεῦρο ἀκολούθει μοι». Ἐὰν δηλαδή, θέλεις νὰ εἶσαι τέλειος, πήγαινε, πώλησε τὰ 
ὑπάρχοντά σου καὶ μοίρασέ τα στοὺς φτωχούς, καὶ θὰ ἔχεις θησαυρὸ στοὺς οὐρανούς. 
Καὶ ἔλα νὰ μὲ ἀκολουθήσεις. Πράγματι, ὁ Παγκράτιος ἀπελευθέρωσε τοὺς δούλους, μοίρασε 
ὅλα τὰ ὑπάρχοντά του στοὺς φτωχούς, καὶ ἐλεύθερος ἀπὸ κάθε βιοτικὴ μέριμνα, ἀφιερώθηκε 
στὴ διάδοση τοῦ Εὐαγγελικοῦ λόγου. Ἀκολούθησε τὸν Ἀπόστολο Πέτρο στὴν Ἀντιόχεια, 
καὶ στὴν Κιλικία συνάντησε τὸν Ἀπόστολο Παῦλο, ὁ ὁποῖος τὸν ἔκανε ἐπίσκοπο Ταυρομενίου 
στὴ Σικελία. Στὸ ἀξίωμα αὐτὸ ἀναδείχθηκε τέλειος ποιμένας, διδάσκοντας καὶ διακονώντας 
μὲ ἀγάπη καὶ ἀρετὴ τὸ ποίμνιό του. Προσήλκυσε διὰ τοῦ κηρύγματός του πλῆθος λαοῦ 
στὸ φῶς τῆς θεογνωσίας, ἀκόμα καὶ αὐτὸν τὸν ἡγεμόνα τοῦ τόπου Βονιφάτιο. Ἐπίσης 
ἵδρυσε στὴν πόλη αὐτὴ καὶ ἱερὸ ναό. Ὅμως, οἱ Ἰουδαῖοι καὶ οἱ εἰδωλολάτρες, βλέποντας 
μὲ φθόνο τὸ εὐαγγελικὸ ἔργο τοῦ Παγκρατίου, τὸν σκότωσαν, ἐνῷ ἐκεῖνος προσευχόταν 
γι᾿ αὐτούς.</p>

<hr>
<p><b><a name="Οἱ_Ἅγιοι_Ἀνδρέας_καὶ_Πρόβος">Οἱ Ἅγιοι Ἀνδρέας καὶ Πρόβος</a></b></p>

<p>Μαρτύρησαν διὰ πυρός.</p>

<hr>
<p><b><a name="Μνήμη_τῶν_Ἐγκαινίων_τοῦ_Ναοῦ_τῆς_Ὑπεραγίας_Θεοτόκου_ἐν_τῇ_Πηγῇ">Μνήμη 
τῶν Ἐγκαινίων τοῦ Ναοῦ τῆς Ὑπεραγίας Θεοτόκου ἐν τῇ Πηγῇ</a></b></p>

<p>Πρόκειται γιὰ τὸν ναὸ ποὺ εἶχε κτίσει ὁ Ἰουστινιανὸς τὸ ἔτος 559 καὶ ὁ ὁποῖος 
κατὰ τὸν Προκόπιο ἦταν ἐξαίσιος «κάλλει τε καὶ μεγέθει». Ὁ ναὸς αὐτὸς πολλὲς φορὲς 
καταστράφηκε, ἐπανειλημμένα ὅμως ἀνοικοδομήθηκε ἀπὸ τὴν αὐτοκράτειρα Εἰρήνη τὴν 
Ἀθηναία, ἀπὸ τὸν Βασίλειο τὸν Μακεδόνα καὶ ἀπὸ τὸν Ρωμανὸ Α´ τὸν Λεκαπηνό. Ἀλλὰ 
καὶ πάλι καταστράφηκε στὶς ἀρχὲς τοῦ 15ου αἰῶνα.</p>

<hr>
<p><b><a name="Ὁ_Ὅσιος_Φώτιος_κτήτορας_τῆς_Μονῆς_Ἀκαπνίου_στὴ_Θεσσαλονίκη">Ὁ Ὅσιος 
Φώτιος κτήτορας τῆς Μονῆς Ἀκαπνίου στὴ Θεσσαλονίκη</a></b></p>

<p>Ἡ μνήμη του ἀναφέρεται μόνο στὸν Λαυριωτικὸ Κώδικα Γ 86 φ. 142α, ὅπου ὑπάρχει 
καὶ ἰδιόμελο ποίημα Δημητρίου τοῦ Βεάσκου, μεγάλου οἰκονόμου τῆς μητροπόλεως Θεσσαλονίκης. 
Ἐπίσης τὴν μνήμη του ἀναφέρει καὶ ὁ Ἱεροσολυμιτικὸς Κώδικας 309 φ. 91.</p>

<hr>
<p><b><a name="Οἱ_Ὅσιοι_Διονύσιος_καὶ_Μητροφάνης_οἱ_Ἁγιορεῖτες">Οἱ Ὅσιοι Διονύσιος 
καὶ Μητροφάνης οἱ Ἁγιορεῖτες</a></b></p>

<p>Γεννήθηκαν καὶ οἱ δυὸ στὶς ἀρχὲς τοῦ 16ου αἰῶνα, ἄγνωστο ποῦ. Ἀνατράφηκαν σύμφωνα 
μὲ τὶς ἐπιταγὲς τοῦ Εὐαγγελίου καὶ ἰδιαίτερα ὁ Διονύσιος ἐπιδόθηκε πολὺ στὰ γράμματα. 
Ἀργότερα ἔγινε μοναχὸς στὴ Μονὴ τοῦ Στουδίου καὶ ἐπιθυμώντας ἀνώτερη ἡσυχαστικὴ 
ζωή, ἀναχώρησε γιὰ τὸ Ἅγιον Ὄρος. Ἐκεῖ, σὲ κάποιο κελλί, κοντὰ στὴ Σκήτη τῶν Καρυῶν, 
ἐπιδόθηκε στὴ μελέτη καὶ στὴν ἐργασία τῆς ἀσκητικῆς φιλοσοφίας. Ἐπειδὴ ὅμως καὶ 
ἐκεῖ δὲν μποροῦσε νὰ ἡσυχάσει, πῆγε σὲ κάποιο ἡσυχαστήριο τῆς Μικρᾶς Ἁγίας Ἄννης. 
Ἐδῶ, μαζὶ μὲ τὸν μαθητή του Μητροφάνη, μέσα σὲ μία σπηλιά, ἀσκήτευαν στὴν ἐν Χριστῷ 
ζωή. Ἀργότερα ὁ Μητροφάνης, μὲ ἀπόφαση τῶν Πατέρων, βγῆκε ἀπὸ τὸ Ἅγιον Ὄρος καὶ 
δίδασκε τὸν λόγο τοῦ Θεοῦ στὴ γύρω περιοχή. Ἔπειτα, ἐπανῆλθε στὸν Γέροντά του Διονύσιο. 
Ἔτσι θεάρεστα καὶ ἀσκητικὰ ἀφοῦ ἔζησαν καὶ oi δυό, ὁ μὲν Διονύσιος ἀπεβίωσε εἰρηνικὰ 
τὴν 9η Ἰουλίου 1606 (ἄλλα χειρόγραφα ὅμως ἀναφέρουν τὴν κοίμησή του τὴν 6η Ὀκτωβρίου 
1596 ἢ 1602), ὁ δὲ Μητροφάνης λίγο χρονικὸ διάστημα ἀργότερα. Στὴ Σκήτη τῆς Ἁγίας 
Ἄννης σῴζεται ἰδιόγραφο βιβλίο ποικίλης ὕλης, μὲ τὴν ὑπογραφὴ τοῦ Ὁσίου Διονυσίου 
τοῦ Ρήτορα, καὶ μὲ τὸν τίτλο «Κουβαρᾶς».</p>

<hr>
<p><b><a name="Ὁ_Ἅγιος_Μεθόδιος_ὁ_νέος_Ἱερομάρτυρας">Ὁ Ἅγιος Μεθόδιος ὁ νέος Ἱερομάρτυρας</a></b></p>

<p>Ὁ Νεομάρτυρας αὐτὸς καταγόταν ἀπὸ τὸ χωριὸ Βυζάρι τῆς ἐπαρχίας Ἁμαρίου Κρήτης, 
καὶ τὸ ἐπώνυμό του ἦταν Σιλιγάρδος. Ἔγινε ἡγούμενος τῆς Μονῆς Ἀσωμάτων καὶ μετὰ 
ἐπίσκοπος Λάμπης. Ὁ ἀρχιερέας Μεθόδιος ἀντιτάχθηκε στὶς βιαιοπραγίες τῶν Τούρκων 
καὶ γι᾿ αὐτὸ συνελήφθη. Ἔπειτα ἀπὸ πολλὰ βασανιστήρια, θανατώθηκε στὶς 9 Ἰουλίου 
1793. Τὸ λείψανο τοῦ Ἁγίου ἐνταφιάστηκε κοντὰ στὸν τόπο τοῦ μαρτυρίου του στὸ μονύδριο 
τῶν Ταξιαρχῶν. Ὁ μάρτυρας αὐτὸς δὲν ἀναφέρεται στοὺς Συναξαριστές, οὔτε βρέθηκε 
ἀκολουθία του.</p>

<hr>
<p><b><a name="Ὁ_Ἅγιος_Μιχαὴλ_Πακνανᾶς">Ὁ Ἅγιος Μιχαὴλ Πακνανᾶς</a></b></p>

<p>Ἀποκεφαλίστηκε τὴν 9η Ἰουλίου 1771, ἀλλὰ ἡ μνήμη του ἑορτάζεται τὴν 30η Ἰουνίου, 
ὅπου καὶ ἡ βιογραφία του.</p>

<hr>
<p><b><a name="Oἱ_Ἅγιοι_Πατερμούθιος,_Κόπριος_(ἢ_Κόπρις)_καὶ_Ἀλέξανδρος">Oἱ Ἅγιοι 
Πατερμούθιος, Κόπριος (ἢ Κόπρις) καὶ Ἀλέξανδρος</a></b></p>

<p>Στὸν Κώδ. Δέκ. XI Κρυπτοφέρης φέρεται Κανὼν Ἰωσὴφ τοῦ ὑμνογράφου, ποὺ ἡ ἀρχὴ 
εἶναι: «ὤφθη ἡ Πανέορτος». Ἡ δὲ μνήμη τους κατὰ τὴν 9η Ἰουλίου. Ἡ κυρίως ὅμως μνήμη 
τῶν πιὸ πάνω Ἁγίων εἶναι 17 Δεκεμβρίου, ὅπου καὶ τὸ σχετικὸ βιογραφικό τους σημείωμα.</p>

</body>

</html>
