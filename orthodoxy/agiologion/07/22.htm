<html>

<head>
<title>Αγιολόγιον - Ιούλιος 22</title>
<meta http-equiv="Content-Language" content="el">
<meta http-equiv="Content-Type" content="text/html; charset=utf-8">
<link rel="stylesheet" type="text/css" href="../../../styles.css">
</head>

<body>

<h1>Ἁγιολόγιον - Ἰούλιος 22</h1>

<ul>
	<li><a href="#Ἡ_Ἁγία_Μαρία_ἡ_Μαγδαληνή,_ἡ_Μυροφόρος_καὶ_Ἰσαπόστολος">Ἡ Ἁγία 
	Μαρία ἡ Μαγδαληνή, ἡ Μυροφόρος καὶ Ἰσαπόστολος</a></li>
	<li><a href="#Ἡ_Ἁγία_Μαρκέλλα_ἡ_Παρθενομάρτυς">Ἡ Ἁγία Μαρκέλλα ἡ Παρθενομάρτυς</a></li>
	<li><a href="#Ὁ_Ἅγιος_Πομπιανός">Ὁ Ἅγιος Πομπιανός</a></li>
</ul>
<hr>
<p><b><a name="Ἡ_Ἁγία_Μαρία_ἡ_Μαγδαληνή,_ἡ_Μυροφόρος_καὶ_Ἰσαπόστολος">Ἡ Ἁγία Μαρία 
ἡ Μαγδαληνή, ἡ Μυροφόρος καὶ Ἰσαπόστολος</a></b></p>

<p>Ἡ Μαρία αὐτὴ ὀνομάστηκε Μαγδαληνή, ἐπειδὴ καταγόταν ἀπὸ τὰ Μάγδαλα, πόλη ποὺ 
βρίσκεται δυτικὰ τῆς θάλασσας τῆς Γαλιλαίας. Συνέβη δὲ νὰ τὴν ἀπαλλάξει ὁ Κύριος 
ἀπὸ ἑπτὰ δαιμόνια ποὺ τὴν ἐνοχλοῦσαν. Θέλοντας τότε νὰ δείξει τὴν εὐγνωμοσύνη της 
ἡ Μαρία γιὰ τὴν εὐεργεσία αὐτή, ἀφοσιώθηκε μὲ ἰδιαίτερο ζῆλο στὴν ὑπηρεσία τοῦ Σωτῆρα 
Χριστοῦ, ὅπως ἄλλοτε ὁ Δαβὶδ γιὰ νὰ δείξει εὐγνωμοσύνη στὸ Θεὸ ἔψαλλε: «ἄσω τῷ Κυρίῳ 
τῷ εὐεργετήσαντί με καὶ ψαλῶ τῷ ὀνόματι Κυρίου τοῦ Ὑψίστου». Δηλαδή, ᾄσματα εὐγνωμοσύνης 
θὰ τονίσω στὸν Κύριο, ποὺ μὲ εὐεργέτησε, καὶ ὕμνους δοξολογίας θὰ ψάλω στὸ ὄνομα 
τοῦ Κυρίου τοῦ Ὕψιστου. Ἔτσι ἡ Μαρία ἔγινε μαθήτρια τοῦ Κυρίου καὶ Τὸν διακονοῦσε. 
Αὐτή, μάλιστα, κατὰ τὴν Ἀνάσταση τοῦ Κυρίου ἦλθε πρώτη στὸν τάφο Του μὲ ἀρώματα, 
καὶ ἄγγελοι ντυμένοι στὰ λευκὰ ἀνήγγειλαν σ᾿ αὐτὴ τὴν Ἀνάστασή Του. Ἡ Μαρία, μετὰ 
τὴν κάθοδο τοῦ Ἁγίου Πνεύματος, ἐξακολούθησε νὰ διακονεῖ στὴν πρώτη χριστιανικὴ 
Ἐκκλησία στὴν Ἱερουσαλήμ. Ἔπειτα πῆγε στὴν Ἔφεσο, κοντὰ στὸν Ἅγιο Ἰωάννη τὸ Θεολόγο, 
ὅπου καὶ πέθανε. Τάφηκε στὴν εἴσοδο τῆς σπηλιᾶς, ὅπου ἀργότερα ἐκοιμήθησαν οἱ ἑπτὰ 
παῖδες ἐν Ἔφεσῳ.</p>

<hr>
<p><b><a name="Ἡ_Ἁγία_Μαρκέλλα_ἡ_Παρθενομάρτυς">Ἡ Ἁγία Μαρκέλλα ἡ Παρθενομάρτυς</a></b></p>

<p>Μᾶς εἶναι ἄγνωστο πότε ἔζησε. Στὸ Λειμωνάριο ἀναφέρεται ὅτι ἦταν ἀπὸ τὴν Χίο, 
ἀλλὰ γι᾿ αὐτὸ δὲν ἔχουμε καμία ἀρχαία μαρτυρία. Ἡ Ὁσία Μαρκέλλα ἔγινε γνωστή, ἀπὸ 
τοῦ ὅτι οἱ κάτοικοι τοῦ νησιοῦ Χίου, πρὶν ἀπὸ πολλὰ χρόνια εἶχαν ναὸ στ᾿ ὄνομά της, 
ποὺ ἔκανε πολλὰ θαύματα. Μεταξὺ τῶν ἄλλων θαυμάτων διηγοῦνται καὶ αὐτό: ὅτι στὴν 
παραλία, ποὺ ἦταν ὁ ναὸς τῆς ὅσιας, βρίσκουν χαλίκια γεμάτα αἵματα πηγμένα, ποὺ 
ἀφοῦ τὰ ξύσουν τὰ βάζουν σὲ ἀγγεῖα καὶ τὰ ἔχουν νὰ θεραπεύουν ἀῤῥώστιες.</p>

<hr>
<p><b><a name="Ὁ_Ἅγιος_Πομπιανός">Ὁ Ἅγιος Πομπιανός</a></b></p>

<p>Μαρτύρησε διὰ πνιγμοῦ στὴ θάλασσα. Εἶναι ὁ ἴδιος μ᾿ αὐτὸν τῆς 22ας Ἰουνίου.</p>

</body>

</html>
