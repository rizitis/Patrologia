<html>

<head>
<meta http-equiv="Content-Language" content="el">
<meta http-equiv="Content-Type" content="text/html; charset=utf-8">
<title>Ωφέλιμος αλληγορική ιστορίας</title>
<link rel="stylesheet" type="text/css" href="../../../styles.css">
</head>

<body lang="el">

<h1>ΩΦΕΛΙΜΟΣ ΑΛΛΗΓΟΡΙΚΗ ΙΣΤΟΡΙΑ<br>
<font size="5">ΠΕΡΙ ΑΝΘΡΩΠΟΥ</font></h1>

<h2 style="text-align: center"><font size="3">ΣΥΝΤΕΘΕΙΣΑ<br>
ὑπὸ τοῦ εὐγενεστάτου ἄρχοντος Ποστελνίκου<br>
ΒΑΣΙΛΕΙΟΥ</font></h2>

<h2 style="text-align: center">Τὸ πρῶτον ἐξεδόθη ἀναλώμασι τῶν τιμιωτάτων <br>
ἐν πραγματευταῖς αὐταδέλφων Ἰωάννου Ρέσσου, <br>
οἶς καὶ προσηνέχθη· δι᾿ ἐπιστασίας δὲ κυρίου <br>
Φιλίππου. Θεσσαλονίκης ἐν ἔτει 1805.</h2>

<h2 style="text-align: center">ΕΚΔΙΔΕΤΑΙ ΤΟ ΔΕΥΤΕΡΟΝ <br>
ΥΠΟ ΚΟΣΜΑ Γ. ΚΑΡΑΜΗΝΑ<br>
Μοναχοῦ-Ζωγράφου.</h2>

<h2 style="text-align: center">ΣΜΥΡΝΗ<br>
ΤΥΠΟΓΡΑΦΕΙΟΝ Ν. ΜΑΡΚΟΠΟΥΛΟΥ<br>
1908</h2>

			<hr width="50%">

<div align="center">
	<table border="0" cellpadding="8" cellspacing="1" id="table1">
		<tr>
			<td>

			<h2 style="text-align: center">ΩΦΕΛΙΜΟΣ ΑΛΛΗΓΟΡΙΚΗ<br>
			ΙΣΤΟΡΙΑ ΠΕΡΙ ΑΝΘΡΩΠΟΥ</h2>

			<p>Ἦτον ποτὲ κατὰ καιρούς, ἕνας τῶν λαμπρότατων,<br>
			καὶ δυνατῶν καὶ φοβερῶν, μεγαλοπρεπεστάτων.</p>

			<p>Αὐτὸς ἦν μέγας βασιλεύς, μὲ δύναμιν μεγάλην,<br>
			μὲ φρόνησιν ὑπέρμετρον, ὡς οὐδεμίαν ἄλλην.</p>

			<p>Οἱ πάντες ἦτον εὐτυχεῖς, ὅσοι ἑκατοικοῦσαν,<br>
			ὑπὸ τὴν σκέπην καὶ σκιάν, καὶ τὸν ἐπροσκυνοῦσαν.</p>

			<p>Τὰ πάντα ἦτον μὲ ῥυθμόν, μὲ χάριν, μ᾿ εὐταξίαν,<br>
			μὲ ἀφθονίαν καὶ πληθύν, καὶ ἄκραν εὐεξίαν.</p>

			<p>Διὰ τὰ τόσα δὲ καλά, καὶ χάριτας μεγάλας,<br>
			ὅπου ἐλάμβαναν αὐτοὶ κι εὐεργεσίας ἄλλας.</p>

			<p>Ὁ μέγας οὗτος βασιλεύς, δὲν τοὺς ζητοῦσεν ἄλλο,<br>
			λατρείαν καὶ ὑποταγήν, καὶ ὄχι τὶ μεγάλο.</p>

			<p>Καὶ ταύτην τὴν ὑποταγήν, πάλιν τὴν ἐμετροῦσε,<br>
			ὡς χάριν καὶ ἀνταμοιβήν, τόσον τοὺς ἀγαποῦσε.</p>

			<p>Κι ἐν ὅσῳ τούτων ὁ καθείς, εἶχεν εἰς τὴν καρδίαν,<br>
			ἀγάπην καὶ ὑποταγήν, εἰς τὴν παραγγελίαν.</p>

			<p>Εὐφραίνετο δεσποτικῶς, τὰ ἀγαθὰ τοῦ τόπου,<br>
			κι ἦτον ὁ πλέον εὐτυχής, εἰς ὅλα ἄνευ κόπου.</p>

			<p>Συμβαίνει δὲ ἐκ συμφορᾶς, καὶ φθόνου συνεργείας,<br>
			τὴν ἐντολὴν νὰ παραβῇ εἷς ἐκ τῆς συντροφίας.</p>

			<p>Κι εὐθὺς αἰσθάνεται αὐτός, τὴν ἀθλιότητά του,<br>
			ὅτι ἐξέπεσε κακῶς, ἀπ᾿ τὴν λαμπρότητά του.</p>

			<p>Τότε τὸν πιάνουν, τὸν ῥωτοῦν, γιατί ν᾿ ἀνοητήσης ;<br>
			μὰ προφασαις πιά, δὲν χωροῦν, γιατ᾿ ἔγινεν ἡ κρίσις.</p>

			<p>Καὶ ἡ ἀπόφαση εὐθύς, ἐφάνη γεγραμμέννη,<br>
			νὰ ἐξορισθῇ ἀπὸ ἐκεῖ, κι ἐλπίδα πιὰ δὲν μένει.</p>

			<p>Οὔτε τὸν λέν, οὔτε μπορεῖ, νὰ μάθῃ τί θὰ γένῃ,<br>
			μόν᾿ ἔτρεμεν ὁ δυστυχής, γιατ᾿ ὅλοι θυμωμένοι.</p>

			<p>Ἔλεγε δὲ ἡ προσταγὴ τοῦτον ὡς ὠργισμένον,<br>
			εἰς μίαν βάρκαν μοναχόν, νὰ ῥίψουν τὸν καϋμένον.</p>

			<p>Τῆς βάρκας δὲ καὶ τὰ πανιά, νὰ ἔχουν ἀνοιγμένα,<br>
			νὰ τὸν σκουντίσουν παρευθύς, νὰ πάγῃ στὰ χαμένα.</p>

			<p>Ὅπου τὸν ῥίψει ὁ γιαλός, τὰ κύματα, ὁ ἀέρας,<br>
			ἢ σὲ στεριὰν ἢ σὲ νησί, ἦν ἄδηλον τὸ πέρας.</p>

			<p>Κι ἢ νὰ χαθῇ ἢ νὰ σωθῇ, τοῦτο ἦτον σκεπασμένον,<br>
			ὁ μέγας οὗτος Βασιλεύς, τὸ εἶχε κεκρυμμένον.</p>

			<p>Εἰς τὴν φελοῦκαν του λοιπόν, τὸν βάλουν τὸν καϋμένον,<br>
			στὸ πέλαγος πιὰ τὴν σκουντοῦν, τὸν ἔχουν γιὰ χαμένον.</p>

			<p>Τὰ κύματα καὶ ὁ ἀήρ, ἐπάνω τ᾿ ἐφορμοῦσι,<br>
			καὶ τὸν ἁρπάζουνσιν εὐθύς, τὴν βάρκα πολεμοῦσι.</p>

			<p>Ὡς τὰ σκυλιὰ τὸν κυνηγοῦν, ὁρμοῦσι μὲ ἀνδρείαν,<br>
			ὅταν φανῇ ὁ λαγωός, ἐμπρός τους στὴν πορείαν.</p>

			<p>Κι ἄλλο αὐτί, καὶ ἄλλο οὐράν, καὶ ἄλλο στὸν λαιμόν του,<br>
			τὸ κάθε ἕνα ἀπὸ αὐτά, ζητεῖ τὸ μερτικόν του.</p>

			<p>Ἔτζι καὶ εἰς τὸν δυστυχῆ, τοῦτον τὸν διωγμένον,<br>
			καὶ εἰς τὴν διάκρισιν αὐτῶν, ὅλως παραδομένον,</p>

			<p>Τὰ δύο στοιχεῖα ἐχθρωδῶς, καὶ μὲ θυμὸν καὶ βίαν,<br>
			ἔπεσαν νὰ τὸν πολεμοῦν, κάμνοντας τρικυμίαν.</p>

			<p>Καὶ πότε μὲν στὰ ὑψηλά, ὡσὰν νὰ τὸν πετάξουν,<br>
			εἰς τὸν αἰθέρα νὰ χαθῇ, ἢ νὰ τὸν κατατάξουν.</p>

			<p>Μὲ τὰ πουλιὰ τοῦ οὐρανοῦ, τόσον τὸν ἀνεβάζουν,<br>
			καὶ πότε πάλιν στὰ βαθειά, τόσον τὸν κατεβάζουν.</p>

			<p>Ὥστε τὸν πάτον τοῦ γιαλοῦ, γιὰ τάφον τ᾿ ἑτοιμάζουν,<br>
			καὶ ἔξαφνα εἰς τὰ ὑψηλά, πάλιν τὸν ἀνεβάζουν.</p>

			<p>Καὶ ἔτζι ὅλα τὰ αὐτά, πότ᾿ ὕψος, πότε βάθος,<br>
			οἱ βλέποντες ἀπ᾿ τὸν γιαλόν, χάσαντες πιὰ τὸ σκάφος.</p>

			<p>Λυπούμενοι καὶ σκυθρωποί, διὰ τὴν δυστυχίαν,<br>
			τοῦ συμπολίτου κι ἀδελφοῦ, ἄφησαν τὴν ὑγείαν.</p>

			<p>Ὁ δὲ πτωχὸς καὶ δυστυχής, ἄθλιος ξορισμένος,<br>
			στὴν βάρκαν πρόμυτα εὐθύς, ἔπεσε ξαπλωμένος.</p>

			<p>Πότ᾿ ἔμενεν ἡμιθανής, πότ᾿ ἐνθουσιασμένος,<br>
			σὲ στεναγμοὺς ἀπ᾿ τὴν καρδιάν, σὲ δάκρυα βυθισμένος.</p>

			<p>Ἂχ πόσον στάθηκα τρελλός, ἔλεγ᾿ ὁ πικραμένος,<br>
			νὰ ἀκούσω λόγια καὶ βουλᾶς, κατ᾿ αὐτοῦ καυμένος.</p>

			<p>Μὰ τώρα τοῦτ᾿ ἀνωφελῆ, πᾶνε τὰ περασμένα,<br>
			τὸ τί θὰ γένω πιὰ νὰ διῶ, γιατ᾿ εἶμαι στὰ χαμένα.</p>

			<p>Μήτε νὰ λάμνω ἠμπορῶ, μήτε νὰ διοικήσω,<br>
			τὸ σκάφος τοῦτο ποὺ πατῶ, μήτε νὰ τὸ κρατήσω.</p>

			<p>Τὸ τί θὰ γένω ἀπορῶ, καὶ ποῦ θὰ καταντήσω<br>
			ὅλα δεινὰ τὰ προορῶ, καὶ θὲ νὰ ξεψυχήσω.</p>

			<p>Γιατ᾿ ἂν μὲ ῥίψῃ ὁ γιαλός, εἰσὲ κατοικημένην,<br>
			στεριὰν μεγάλην ἢ νησί, μὲ ἀνθρώπους στολισμένην.</p>

			<p>Ἐλπίζω νά βρω καὶ ἐγώ, τὸ πρῶτον ἀναγκαῖον,<br>
			ψωμὶ ὀλίγον καὶ νερόν, καὶ ἂς λείψουν τὰ ἄλλα πλέον.</p>

			<p>Μὰ ἂν μὲ ῥίψῃ σ᾿ ἐρημιάν, τόπους ἀκατοικήτους,<br>
			ἀπὸ ἀνθρώπους παντελῶς, ἐρήμους ἀπροσίτους.</p>

			<p>Κι ἀπ᾿ τὰ ἄγρια καὶ φοβερά, ζῷα τῆς ἐρημίας,<br>
			ὁποὺ τρομάζει κι ἂν τὰ διῇ, τινὰς ἐξ ἱστορίας.</p>

			<p>Ἤθελα ξεσκισθῇ εὐθύς, χωρὶς ἀργοπορίαν,<br>
			ἢ ἀπ᾿ τὴν πεῖνα νὰ χαθῶ, ἂν μόνον ἐρημία.</p>

			<p>Τὸ μέγα τοῦτο καὶ δεινόν, εἶναι ὁποὺ τρομάζει,<br>
			τὸν νοῦν μου καὶ τὸ λογικόν, σὲ θάνατον μὲ βάζει.</p>

			<p>Ἂχ οὐρανὲ παρακαλῶ, μὴ μὲ καταδικάσῃς,<br>
			νὰ γένω βοῦκα τῶν θηριῶν, τῆς γῆς ἢ τῆς θαλάσσης.</p>

			<p>Λυπήσου με, κι ἂν ἔσφαλα, καὶ δός με κατοικίαν,<br>
			παραμικρὰν ὅσον νὰ ζῶ, κι ὄχι μὲ εὐτυχίαν.</p>

			<p>Τοιαῦτα οὖν κι ἄλλα πολλά, μὲ θρήνους ὁ καϋμένος,<br>
			ἔλεγε πρὸς τὸν οὐρανόν, γιατ᾿ ἦτον πιὰ χαμένος.</p>

			<p>Εἰς τὴν μεγάλην ταραχήν, τοῦ προφανοῦς θανάτου,<br>
			μέραις καὶ μῆνες τὰ αὐτά, ἐχάθη ἡ καρδιά του.</p>

			<p>Μὰ τί νὰ κάμῃ ἄλλο πιά, εἰ μὴ οἰκτρῶς νὰ θέλῃ,<br>
			περὶ αὐτοῦ ὥραν στιγμήν, τοῦ οὐρανοῦ τὰ τέλη.</p>

			<p>Κι ἔτζι βρισκόμενος σ᾿ αὐτά, καὶ ὄντας βυθισμένος,<br>
			εἰς βάσανα καὶ στεναγμούς, καὶ καταπικραμένος.</p>

			<p>Εἰς μίαν νύκτ᾿ ἀπ᾿ ταῖς πολλαῖς, τὴν πλέον σκοτισμένην, <br>
			μὲ θόρυβον καὶ ταραχήν, ἄκρως τεταραγμένην,</p>

			<p>Ἡ θάλασσα ἀπὸ τὸν θυμὸν καὶ ἀγανάκτησίν της,<br>
			τόσον διάστημα καιροῦ, μὲ τόσην ταραχήν της,</p>

			<p>Νὰ μὴ μπορέσῃ τὸ ῥηθέν, σκαφίδιον νὰ χάψῃ,<br>
			ἀφ᾿ οὗ καράβια φοβερά, ἐν ἀκαρεῖ νὰ βλάψῃ,</p>

			<p>Τὸ εἴδομεν πολλαῖς φοραῖς, κι ἀπ᾿ τοῦτο τὸ βαρκάκι,<br>
			τόσον νὰ περιγελασθῇ, τὸ εἶχε γιὰ φαρμάκι.</p>

			<p>Ἐφούσκων᾿ ὑπερβολικά, καὶ ἦτον γιὰ νὰ σκάσῃ,<br>
			καὶ ὁ ἀέρας σὺν αὐτῇ, τὰ εἶχον πλέον χάση.</p>

			<p>Στὸ μέσον της νυκτὸς αὐτῆς, ἐκεῖ ὁποὺ θρηνοῦσεν,<br>
			αἰσθάνεται μίαν ταραχήν, μεγίστην ποὺ θαῤῥοῦσε.</p>

			<p>Πῶς ἔπεσε ἀπὸ ψηλά, εἰσὲ κανένα βάθος,<br>
			καὶ ἐσυντρίφθ᾿ ὁλόκληρος ἐκεῖνο του τὸ σκάφος.</p>

			<p>Εἰς ἑαυτὸν δ᾿ ἐρχόμενος, νιώθει ἀκινησίαν,<br>
			κι ὅτ᾿ ἔλειψαν τὰ φοβερά, κινήματα μὲ βίαν.</p>

			<p>Σηκώνεται τρομακτικῶς, περιπατεῖ καὶ πίπτει,<br>
			παρατηρεῖ ψηλαφητῶς, κι ἀπ᾿ τὴν φελοῦκα σκύπτει.</p>

			<p>Γιατ᾿ ἦν τὸ σκότος πιὸ βαθύ, καὶ πιὸ σκοτεινισμένον,<br>
			ἀπὸ ταῖς ἄλλαις τῶν βραδιαῖς, καὶ πιὸ πεπυκνωμένον,</p>

			<p>Καὶ μὲ τὰ χέριά του νοεῖ, πιάνοντας γῆν καὶ πέτραν,<br>
			ὅτι εἰς ὄχθην τοῦ γιαλοῦ, ἔκαμε τὴν καθέδραν.</p>

			<p>Κι εὐθὺς τεινάζεται αὐτός, μὲ βίαν ὡς μποροῦσε,<br>
			γιαν᾿ ἀποφυγὴ τὸν γιαλόν, ποὺ μὲ θυμὸν ὁρμοῦσε.</p>

			<p>Αὐτὸς ἦτον ὅλως ἀφρός, ἀπ᾿ τὸν πολὺν θυμόν του,<br>
			γιατ᾿ ἔχασε τὸν δυστυχῆ, τὸν πρὸ μικροῦ δικόν του.</p>

			<p>Καὶ ἐφούσκωνεν ὡσὰν βουνὸν κι ἔτρεχε νὰ τὸν φθάσῃ,<br>
			ἀπὸ τοὺς βράχους, τοῦ βουνοῦ πάλιν νὰ τὸν ἁρπάσῃ.</p>

			<p>Καὶ μὴν μπορώντας παντελῶς, νὰ κάμῃ τὸν σκοπόν του,<br>
			ἐμούγκριζε πολλὰ πικρά, καὶ ἔσκανε ἀπ᾿ τὸν θυμόν του.</p>

			<p>Πίσω τραβεῖτο παρευθύς, κι ἄλλην ἑτοιμασίαν,<br>
			ἔκαμνε πιὸ ὁρμητικήν, καὶ πιὸ μὲ φαντασίαν.</p>

			<p>Καὶ ταῦτα βλέπων ὁ πτωχός, ἐκεῖνος ζορισμένος,<br>
			νὰ φύγ᾿ ἐζήτ᾿ ἀπὸ τὸν γιαλόν, νὰ ἦναι μακρυσμένος.</p>

			<p>Κι ἄρχησε μὲ ψηλαφητόν, καὶ μὲ τὰ τέσσαρά του,<br>
			τοῦ βράχου πιὰ κατὰ μικρά, νὰ πιάνῃ τ᾿ ἀψηλά του.</p>

			<p>Ἡ κάθε πέτρα καὶ τζαλί, τοῦ φαίνετο λιοντάρι,<br>
			καὶ ἔτρεμε μὲ ὑπερβολήν, νὰ βάλῃ τὸ ποδάρι.</p>

			<p>Μὰ κ᾿ ἐν ταυτῷ οἱ λογισμοί, ἄρχησαν νὰ ἀνεβαίνουν,<br>
			ὁ φόβος καὶ ἡ ταραχή, ὅλον τὸν κυριεύουν.</p>

			<p>Γιατ᾿ ὁμοίαζεν αὐτὸ νησί, τόπος ἐρημωμένος,<br>
			καὶ κατοικία ἔρημος, ἐκ πέτρας συνθεμένος.</p>

			<p>Ἄμποτες ἔλεγεν αὐτός, νὰ εὔγω γελασμένος,<br>
			καὶ ἀπὸ ἀνθρώπους καν βοσκούς, νὰ ἦναι κατοικημένος.</p>

			<p>Γιατὶ εἰς τὸ ἑξῆς σ᾿ αὐτό, ἔχω διὰ νὰ ζήσω,<br>
			τὰ κόκκαλά μου ὅλα ἐδῶ, ἔχω νὰ τὰ ἀφήσω.</p>

			<p>Κι ἔτζι λοιπὸν ὡς ἔβλεπεν, ὅτι οὔτε σημεῖα,<br>
			πῶς ἄνθρωποι ἦτον ἔχει, παρηγοριὰ καμμία.</p>

			<p>Τόσον ἐτρόμαζε συχνὰ γιὰ κάθε φαντασίαν<br>
			ὅπου ὁ φόβος εἰς τὸν νοῦν, φέρει χωρὶς αἰτίαν.</p>

			<p>Μὰ κεῖ λοιπὸν ὁποὺ σχεδόν, ἦτον ἀπελπισμένος,<br>
			κι ἀπὸ τὸν κόπον τὸν πολύν, ὅλ᾿ ἀποκαμωμένος.</p>

			<p>Στοχάζεται παρατηρεῖ, ὅτι ηὖρε μονοπάτι,<br>
			καὶ εὐκολύνει τὴν ὁδόν, μὲ ἄνεσιν κομμάτι.</p>

			<p>Κι εὐθὺς ἀρχίζει νὰ ξυπνᾷ, ἀπ᾿ τὴν ἀπελπισίαν,<br>
			κι ἀπὸ τὸ μονοπάτ᾿ αὐτό, βρίσκει παρηγορίαν.</p>

			<p>Μὰ ὄχι τόσον ἀρκετήν, γιατ᾿ ἴσως καὶ θηρίου,<br>
			κι εἶναι κοντὰ εἰς τὴν φωλιάν, μεγάλου καὶ ἀγρίου.</p>

			<p>Καὶ ὅλο διὰ προσοχῆς, μὲ μάτια τζιτωμένα,<br>
			ἀργοποροῦσε γιὰ νὰ δῇ, μὴν πάγῃ στὰ χαμένα.</p>

			<p>Ἀγωνιζόμενος λοιπόν, μὲ τέτοιας δυστυχίας, <br>
			εἶχε περάσῃ ὁ καιρός, τῆς νύκτας τῆς βαθείας.</p>

			<p>Κι ἄρχησεν ἡ ἀνατολή, νὰ χρυσοκοκκινίζῃ,<br>
			τὸ σκότος πίσω νὰ χτυπᾷ, ἡμέρα νὰ ἀρχίζῃ.</p>

			<p>Κι αὐτὸς τὰ μάτια τ᾿ ἐν ταὐτῷ, ἄρχησε νὰ τζιτώνῃ,<br>
			τὰ παρεμπρὸς τ᾿ εἶνε νὰ διῇ, τὸ σῶμα του ὑψώνει.</p>

			<p>Καὶ βλέπει ἀπὸ μακρυά, σὰν ἄνθρωποι νὰ μοιάζουν,<br>
			πλῆθος πολὺ ὅλοι μαζύ, ποσῶς φωνὴν δὲν βγάζουν.</p>

			<p>Μὰ δὲν πιστεύει παρευθύς, καὶ νὰ τὸ βεβαιώση,<br>
			πῶς ἄνθρωποι εἶναι αὐτοί, γιατ᾿ ἔβαλε πιὰ γνῶσι.</p>

			<p>Νὰ μὴν πιστεύῃ παρευθύς, νυκτὸς τὰς φαντασίας,<br>
			ὁποὺ ὁ ἄνθρωπος θαῤῥεῖ, ἐκ φόβου καὶ δειλίας,</p>

			<p>Πῶς εἶνα πράγματα ψαυστά, ὅσα τῆς φαντασίας,<br>
			κι ἄλλ᾿ ἀντὶ ἄλλων τὰ θαῤῥεῖ, ἐκ τῆς ἀνοησίας.</p>

			<p>Καθὼς ὁ ἴδιος αὐτός, τόσαις φοραῖς γελάσθη,<br>
			ἀπὸ τὰς ῥίζας καὶ κορμούς, ματαίως ἐξηπάσθη.</p>

			<p>Γιὰ τοῦτο καὶ τὸ ὁραθέν, ὡς ἄνθρωποι τοῦ ἐφάνη,<br>
			μποροῦσε νά ῾ναι ἄλλο τι, γιὰ τοῦτο δὲν τὰ χάνει.</p>

			<p>Ἀλλὰ προσμένει πιὰ τὸ φῶς, γιὰ νὰ τὸν βεβαιώσῃ,<br>
			περὶ ἐκείνων ἀληθῶς, σωστὰ νὰ τὸν πιστώσῃ.</p>

			<p>Ἐν τούτῳ δὲ τὸ μεταξύ, ἔχων τοὺς ὀφθαλμούς του,<br>
			προσηλωμένους εἰς αὐτά, μ᾿ ὅλους τοὺς στοχασμούς του.</p>

			<p>Τὸν ἥλιον παρακαλεῖ, νὰ μὴν ἀργοπορήσῃ,<br>
			ἀπ᾿ τῆς θαλάσσης τὰ νερὰ γλήγορα νὰ πηδήσῃ.</p>

			<p>Κι ἀπ᾿ τὴν λαχτάραν τὴν πολλήν, θαῤῥεῖ πῶς ἐκαρφώθη,<br>
			ὁ ἥλιος εἰς τὰ νερά, καὶ ἡ καρδιά τ᾿ ἐσώθη.</p>

			<p>Μ᾿ αὐτὸς ἀργὸς καὶ σοβαρὸς καὶ μὲ μεγάλην χάριν,<br>
			ὡσὰν τὴν νύμφ᾿ ἀπ᾿ τὸν παστόν, καὶ μὲ πολὺ καμάρι.</p>

			<p>Ἄρχησε πιὰ νὰ προχωρῇ, νὰ φαίνεται ἡ κορφή του,<br>
			κι ὡσὰν φωτιὰ ἀπ᾿ τὸν γιαλόν, ἔκαμε τὴν ἀρχήν του.</p>

			<p>Τότε λοιπὸν κι ὁ δυστυχής, ἐκεῖνος ὁ καϋμένος, <br>
			ἔβλεπε πλέον καθαρά, κι ὄχι σὰν ζαλισμένος.</p>

			<p>Καὶ βλέπει ὅτι εἶν᾿ αὐτοί, ἄνθρωποι πολὺ πλῆθος,<br>
			κι ἤρχοντο ἴσια πρὸς αὐτόν, κι εὐθὺς ἀλλάζει ὕφος,</p>

			<p>Κι ἐχάρη μὲν κατὰ πολλά, ὅτι εἶν᾿ κατοικημένος,<br>
			ἀπὸ ἀνθρώπους σὰν κι αὐτόν, τόπος ἡμερωμένος.</p>

			<p>Ἀλλ᾿ ἐν ταὐτῷ καρδιοκτυπᾷ, ἀπ᾿ ἄλλας ὑποψίας,<br>
			μήπως τὸν ῥίψουν πάλ᾿ αὐτοί, εἰς ἄλλας τυραννίας.</p>

			<p>Καὶ ἔχουσι κακὸν σκοπόν, σ᾿ αὐτὸν γιατὶ εἶναι ξένος,<br>
			νὰ τὸν σκοτώσουν ἐν ταὐτῷ, γιατὶ εἶν᾿ ἀπ᾿ ἄλλο γένος.</p>

			<p>Κι ἄρχισε νὰ προμελετᾷ, λόγια τὰ πιὸ κλαμένα,<br>
			καὶ σχήματα πιὸ ταπεινά, μὲ χέρια σταυρωμένα,</p>

			<p>Γιὰ νὰ τοὺς φέρῃ σ᾿ οἰκτιρμόν, νὰ τὸν εὐσπλαγχισθῶσι,<br>
			κι ἀπὸ τὸν σκοπόν τους τὸν κακόν, τελείως νὰ ἀφεθῶσι.</p>

			<p>Ἐν τούτῳ δὲ τῷ μεταξύ, ὡς ἔρχονται κοντά του,<br>
			τὰ προγυμνάσματα αὐτά, πᾶν καὶ τὰ λογικά του.</p>

			<p>Αὐτοὶ λοιπὸν ὅλοι μαζύ, εὐθὺς τὸν τριγυρίζουν<br>
			μήτε ῥωτοῦν, μήτε λαλοῦν, μήτε τὸν ἐγνωρίζουν.</p>

			<p>Μόνον τὸν φέρνουν πιὸ κοντά, κι εὐθὺς τὸν ξεγυμνώνουν,<br>
			ὅλα τὰ ῥοῦχα του μακράν, ἄλλοι τοῦ τὰ μαζώνουν.</p>

			<p>Κι αὐτὸς τὰ μάτια τὰ ἀνοικτά, πῶς εἶχεν ὁ καϋμένος,<br>
			ἐκ τούτων φαίνοτο πῶς ζῇ, καὶ ὄχι πεθαμένος.</p>

			<p>Κι ἀφ᾿ οὗ τὸν γύμνωσαν λοιπόν, ἀπ᾿ ὅλα του τὰ ῥοῦχα,<br>
			καὶ μὲ νερὸν καὶ καὶ μυρωδιαῖς, τὸν πλύνουν σὰν τὴν κοῦπα.</p>

			<p>Τότε εὐγάζουσι λαμπρά, καὶ χρυσοϋφασμένα,<br>
			πολλὰ καλὰ καὶ θαυμαστά, ῥοῦχα ἐκλελεγμένα.</p>

			<p>Καὶ τὸν ἐνδύουσιν αὐτόν, ἀπὸ κορφῶν στὰ νύχια,<br>
			μὲ ἐκεῖνα τὰ πολλὰ λαμπρά, καὶ θαυμαστὰ στολίδια.</p>

			<p>Κι ἀφ᾿ οὗ τὸν ἔνδυσαν καλά, ὡς ἤθελαν ἐκεῖνοι,<br>
			μὲ κάθε σέβας συστολήν, κι αὐτὸς νὰ ὑποκλίνῃ.</p>

			<p>Εὐθὺς τοῦ βάλλουν στὴ κορφὴν μὲ σέβας καὶ μὲ τάξιν,<br>
			μίαν κορῶνα θαυμαστήν, ὀπ᾿ ἐφεξ᾿ ἀπ᾿ τὴν λάμψιν.</p>

			<p>Καὶ τὸν φοροῦν εἰς τὸ κορμί, βασιλικὴν χλαμύδα,<br>
			κοκκίνην καὶ πολλὰ λαμπράν, δὲν εἶχε μία σπιλίδα.</p>

			<p>Καὶ εἰς τὸ χέρι τὸ δεξί, σημεῖον ἐξουσίας, <br>
			σκῆπτρον τοῦ δίδουσι λαμπρόν, τοῦ τόπου βασιλείας.</p>

			<p>Εἶχον δὲ φέρει μετ᾿ αὐτῶν, κι ἁμάξι στολισμένον,<br>
			καὶ μὲ χρυσὰ καὶ ἀργυρᾶ, βασιλικῶς στρωμένον.</p>

			<p>Ἐπάνω εἰς αὐτὸ λοιπόν, ἐντίμως τὸν καθίζουν,<br>
			τὴν φήμην τὴν βασιλικήν, μεγάλως τὴν φημίζουν.</p>

			<p>Κι ὅλο τὸ πλῆθος ἐν ταυτῷ, εὔχονται προσκυνοῦσι, <br>
			τό, ζήτω, ζήτ᾿ ὁ βασιλεύς, κι ὀπίσω πιὰ κινοῦσι.</p>

			<p>Μὰ ἐν ταυτῷ μέσα σ᾿ αὐτά, τὰ ὄργανα ἀρχινοῦσι,<br>
			νὰ μελῳδοῦν χαροποιά, τὰ πέριξ ν᾿ ἀντηχοῦσι.</p>

			<p>Καὶ τὰ πουλάκ᾿ εὐθὺς ξυπνοῦν, μέσα ἀπ᾿ ταῖς φωλιαῖς<br>
			μὲ μελῳδίαν λυγερήν, ἀκοῦοντ᾿ αἱ φωναίς τους.</p>

			<p>Κι ἦτον τὸ πᾶν ὅλο χαρά, καὶ ὅλως εὐθυμία,<br>
			ὁ οὐρανὸς μὲ τὴν αὐγήν, στὰ δένδρα μελῳδία,</p>

			<p>καὶ κοιλάδες ν᾿ ἀντηχοῦν, τὸ μέλος νὰ διπλώνουν, <br>
			καὶ νὰ τὸ στέλλουν πιὸ μακρυά, τὴν εἴδησιν ν᾿ ἁπλώνουν.</p>

			<p>Ἀμὴ ὁ πρῴην δυστυχής, καὶ τώρα εὐτυχισμένος,<br>
			ἂς τὸν ἰδῶμεν τί φρονεῖ, ἂν εἶναι ἀναπαυμένος.</p>

			<p>Ἀπ᾿ ἄλλο εἶδος ταραχῆς, μεγάλης εὐτυχίας,<br>
			ὁ νοῦς του ἀκαταστατεῖ, στέκεται μετὰ βίας.</p>

			<p>Τὸ τί εἶναι αὐτὰ ὁποὺ θεωρεῖ, ὁ νοῦς του δὲν προβάλλει,<br>
			ὄνειρον ἡ ἀληθινά, εἰς ὅλα ἀμφιβάλλει.</p>

			<p>Καὶ μᾶλλον ὄνειρον θαῤῥεῖ, γιὰ τί τέτοια πολλάκις,<br>
			πῶς βασιλεύει ξαφνικὰ βλέπ᾿ ἄνθρωπος συχνάκις,</p>

			<p>Καὶ τοῦτο τὸ ἐξαφνικόν, πιὸ ὄνειρον ὁμοιάζει,<br>
			μὰ πρᾶγμα νὰ ῾ν᾿ ἀληθινόν, ποσῶς δὲν τὸ ταιριάζει.</p>

			<p>Γιὰ τοῦτο τρίβει συνεχῶς, τὰ μάτια του κι ἀνοίγει,<br>
			μὰ βλέπει ὅτι εἶνε αὐτό, πρᾶγμα κι ὄχι παιγχνίδι.</p>

			<p>Καὶ ὁ καιρὸς ὅσον περνᾷ, πλέον τὸν βεβαιώνει,<br>
			τὰ πράγματα ἀληθινά, πῶς εἶν᾿ καλὰ τὸ νοιώνει.</p>

			<p>Μὲ θαυμασμὸν ὅμως πολύν, στέκεται συλλογεῖται,<br>
			πόθεν καὶ διατί αὐτά, τὴν ἔκβασιν φοβεῖται.</p>

			<p>Γιατὶ ἠξεύρει πῶς αὐτός, εἶναι δυστυχισμένος,<br>
			κι ἀπ᾿ τὴν πατρίδα του ἐδῶ, μὲ ὀργὴν ἐξορισμένος.</p>

			<p>Μὰ νὰ ῥωτήσει δὲν μπορεῖ, γιατ᾿ εἶναι καθισμένος,<br>
			εἰς τὸ ἁμάξι ὑψηλά, μὲ δόξαν θρονισμένος.</p>

			<p>Παραμονεύει δὲ καιρόν, νὰ εὕρῃ νὰ ῥωτήσῃ,<br>
			τῶν περὶ ἑαυτοῦ καλῶς, τὸ ἄπορον νὰ λύσῃ.</p>

			<p>Κι ἐν τούτοις ἀπὸ μακρυά, ἐφάνη μία χώρα,<br>
			μὲ κτήρια πολλὰ λαμπρά, στὴν μέσην μίαν ὥρα.</p>

			<p>Καὶ μὲ περίχωρα πολλά, μὲ κήπους στολισμένα,<br>
			καὶ μὲ νερὰ καὶ ποταμούς, τριγύρου δροσισμένα.</p>

			<p>Σὰν ἔφθασαν δὲ πιὸ κοντά, ἐφάνη ἄλλο πλῆθος,<br>
			ἀπὸ τὴν χώραν παρεμπρός, νὰ βγαίνῃ μ᾿ ἕνα ἦθος.</p>

			<p>Χαροποιὸν καὶ σοβαρόν, γιατὶ ἦν οἱ πιὸ μεγάλοι,<br>
			τῆς πόλεως οἱ ἱερεῖς, καὶ εὐγενεῖς καὶ ἄλλοι.</p>

			<p>Καὶ ὅταν ἔφθασαν κοντά, ὅλοι τὸν προσκυνοῦσι,<br>
			κι ὅλοι οὖν ἅμα ἐν ταὐτῷ, τὸν θρίαμβον κροτοῦσι.</p>

			<p>Καὶ πρὸς τὴν πόλιν περπατοῦν, μὲ δόξαν καὶ μὲ τάξιν,<br>
			κι ὁ κόσμος ὅλος στιβακτός, στάθῃ νὰ τὸν κοιτάξη.</p>

			<p>Γυναῖκες καὶ παιδιὰ πολλά, ἦτον στὰ παραθύρια,<br>
			καὶ εἰς ταῖς πόρταις μὲ κανιά, στὰ χέρια θυμιατήρια.</p>

			<p>Καὶ ηὔχοντο μὲ τὴν καρδιάν, καὶ τὸν ἐπροσκυνοῦσαν,<br>
			μ᾿ ἀγάπη καὶ πολλὴν χαράν, στὰ μάτια τὸν θωροῦσαν.</p>

			<p>Καὶ τέλος φθάνουσι κοντά, σὲ μιὰ πόρτα μεγάλη,<br>
			ὅπου στὴν πόλιν ὅσ᾿ αὐτήν, δὲν ἦτον καμμία ἄλλη.</p>

			<p>Σ᾿ αὐτὴν ἐμβαίνοντες λοιπόν, ἐφάνη εἰς τὴν μέσην,<br>
			μίας αὐλῆς πολλὰ πλατιᾶς, καὶ εἰς ὡραίαν θέσιν.</p>

			<p>Ἕνα παλάτι θαυμαστόν, σὲ χρυσομαρμαρένιαις,<br>
			κολώναις μὲ ποδαρικά, ποὺ ὥμοιαζαν ἀσημένιαις.</p>

			<p>Καὶ μὲ διάφορα γλυπτά, τὸ δόμα στολισμένον,<br>
			ὥστ᾿ ἔμοιαζε σὰν ζωγραφιά, πετήδεια καμωμένον,</p>

			<p>Καὶ μία σκάλ᾿ ἀφεντικὴ καὶ μεγαλοπρεπεστάτη,<br>
			πολλὰ ὡραῖα τεχνική, καὶ εὐρυχωρωτάτη.</p>

			<p>Σ᾿ αὐτὴν ἐστέκοντο λαμπροί, καὶ χρυσοφορεμένοι, <br>
			νέοι ὡραῖοι καὶ σεμνοί, μὲ τάξ᾿ ἀραδιασμένοι.</p>

			<p>Σὰν ἔφθασε λοιπὸν ἐκεῖ, στὴν σκάλα τὸ ἁμάξι,<br>
			κι ὅλοι ἐμπρὸς μὲ συστολήν, ἐμβήκαν εἰσὲ τάξι,</p>

			<p>Ἀπὸ τ᾿ ἁμάξι τότ᾿ εὐθύς, ῾λαφρὰ τὸν κατεβάζουν,<br>
			κι ἀπὸ τὴν σκάλαν μὲ τιμαῖς, λαμπρὰ τὸν ἀνεβάζουν.</p>

			<p>Κ᾿ εἰς μίαν σάλαν ἀνοικτὴν μεγαλοπρεπεστάτην,<br>
			τὰ τείχη της ὅλα λαμπρά, ἡ σκέπη της γεμάτη.</p>

			<p>Ἀπὸ κανδήλια θαυμαστά, χρυσοαργυρωμένα,<br>
			π᾿ ἔφεγγαν μ᾿ ἀκτινοβολαῖς, μὲ τάξιν κρεμασμένα.</p>

			<p>Ἦτον στὴν μέσην δὲ αὐτῆς, θρόνος ἀκουμβισμένος,<br>
			πολλὰ λαμπρὸς βασιλικός, μὲ βάθρα ὑψωμένος.</p>

			<p>Ἐμβαίνουσι σ᾿ αὐτὴν λοιπόν, πρῶτον οἱ μεγιστάνοι,<br>
			Γέροντες καὶ οἱ ἱερεῖς, δεξιὰ ζερβὰ διβάνι.</p>

			<p>Ἐστάθησαν ὅλοι σειράν, καθ᾿ ἕνας τους βαθμούς των,<br>
			μὲ εὐταξίαν θαυμαστήν, κάτω τους ὀφθαλμοὺς των.</p>

			<p>Κι ἀπὸ τὴν μέσην σηκωτά, στὰ χέρια τὸν περνοῦσι,<br>
			τὸν νέον βασιλὲ αὐτόν, κι ὅλοι τὸν προσκυνοῦσι.</p>

			<p>Καὶ εἰς τὸν θρόνον τὸν λαμπρόν, ἐπάνω τὸν καθίζουν,<br>
			μὲ δόξαν καὶ εὐχαῖς πολλαῖς, ἄνακτα τὸν φημίζουν.</p>

			<p>Κι εὐθὺς τὰ τόπια σὰν βρονταῖς, ἄρχησαν νὰ βοοῦσι, <br>
			περίχωρα καὶ τὰ βουνά, παντοῦ νὰ ἀντηχοῦσι.</p>

			<p>Τὰ ὄργανα κ᾿ ἡ μουσική, μὲ μέλος εὐθυμίας,<br>
			τοῦ πλήθους τὴν πολλὴν χαράν, ἔδειχναν ἐκ καρδίας,</p>

			<p>Ἐν τούτοις δὲ καὶ νὰ φιλοῦν, ἄρχισαν κατὰ τάξιν,<br>
			ποδάρι, χέρι, ἢ τὴν γῆν, κατὰ βαθμὸν καὶ στάσιν.</p>

			<p>Καὶ ὁ καθ᾿ ἕνας του φιλᾷ, πάλιν εἰς τὸν βαθμόν του,<br>
			ἐμβαίνει χωρὶς ταραχήν, φυλάττων τὸν ῥυθμόν του.</p>

			<p>Εἰς ὅλα δὲ τὰ θαυμαστά, ταῦτα καὶ παρ᾿ ἐλπίδα,<br>
			θαύμαζε κι ὅλο καρτερεῖ, νὰ εὕρῃ καιροῦ μερίδα.</p>

			<p>Γιὰ νὰ ῥωτήσ᾿ ἀπὸ τινά, νὰ μάθῃ τὴν αἰτίαν,<br>
			τῆς τόσης δόξης καὶ τιμῆς, τέλος καὶ βασιλείαν.</p>

			<p>Καὶ βιάζεται κατὰ πολλά, νὰ εὕρῃ καιρὸν καὶ τόπον,<br>
			νὰ μάθῃ τὰ περὶ αὐτοῦ ἐκ τούτων τῶν ἀνθρώπων.</p>

			<p>Ἐκ τῶν ὁποίων εἶχ᾿ αὐτός, εἰς ἕνα τὸν σκοπόν του,<br>
			νὰ τὸν ῥωτήσῃ ἀκριβῶς, νὰ λύσῃ τ᾿ ἄπορόν του.</p>

			<p>Τοῦτος ἐστέκετο κοντὰ εἰς τὸν λαμπρόν του θρόνον,<br>
			καὶ ἐφαίνετο ἀπ᾿ τοὺς λοιπούς, πῶς ἦτον πιὸ μὲ τόνον.</p>

			<p>Γιατ᾿ ἦτον καὶ κατ᾿ ἐξοχήν, ἄνθρωπος ἡλικίας,<br>
			σεβάσμιος προσεκτικός, ἄξιος εὐλαβείας.</p>

			<p>Τοῦτον λοιπὸν κρυφερωτά, τὸν λέγει κατ᾿ ἰδίαν,<br>
			σὲ βλέπω ἄνθρωπον σεμνόν, ἄνθρωπον μ᾿ ἡλικίαν.</p>

			<p>Καὶ πρῶτον ἀπὸ τοὺς λοιπούς, κατὰ βαθμὸν καὶ ἀξίαν,<br>
			μὲ φρόνησιν πολλὰ βαθειάν, κατὰ τὴν θεωρίαν.</p>

			<p>Γιὰ τοῦτο σὲ παρακαλῶ, ἀπόκρισιν νὰ λάβω,<br>
			βεβαίαν καὶ ἀληθινήν, διὰ νὰ καταλάβω.</p>

			<p>Πόθεν, καὶ πῶς, καὶ διὰ τί ἔγινα τοῦτο ποὖμαι,<br>
			νὰ βασιλεύσω εἰς ἐσᾶς, μὲ δόξας νὰ τιμοῦμαι.</p>

			<p>Μήπως καὶ ξεύρετ᾿ ἀπὸ ποῦ, ἢ τίνος ῾γὼ λογοῦμαι,<br>
			ὁποὺ μὲ τόσ᾿ ὑποδοχήν, ἄναξ νὰ εὐφημοῦμαι;</p>

			<p>Τοῦτο λοιπὸν παρακαλῶ, νὰ μὲ τὸ σαφηνίσῃς,<br>
			τὴν ἀπορίαν μου αὐτήν, πιστῶς νὰ μὲ τὴν λύσῃς.</p>

			<p>Κι ὁ γέρων προσκυνῶν αὐτόν, μὲ ταπεινόν του σχῆμα,<br>
			ἄριστε βασιλεῦ ἡμῶν, τῷ λέγει παραχρῆμα.</p>

			<p>Ὅτ᾿ ἐπειδὴ καὶ μὲ ῥωτᾷς, νὰ μάθῃς τὴν αἰτίαν,<br>
			τῆς βασιλείας σου αὐτῆς, καὶ εἶσ᾿ ἐν ἀπορίᾳ.</p>

			<p>Χρέος μου εἶναι δουλικόν, τὴν καθαυτὸ αἰτίαν,<br>
			νὰ φανερώσω καθαρὰ διὰ πληροφορίαν.</p>

			<p>Ἡμεῖς ἐνταῦθα βασιλεῦ, ἔχομ᾿ ἐξ ἱστορίας,<br>
			ὅτι οἱ προπάτορες ἡμῶν, τὰ περὶ βασιλείας.</p>

			<p>Στὴν τύχην καὶ στὸν οὐρανόν, ἄφησαν καὶ ζητοῦσαν,<br>
			τὸν βασιλέα παρ᾿ αὐτῶν, κατ᾿ ἔτος ἀπαιτοῦσαν.</p>

			<p>Κι ὁ οὐρανὸς κάθε χρονιά, τοὺς ἔστελνε ἀπὸ ἕνα,<br>
			καλόν, κακόν, ὅτι κι ἂν ἦν, τῆς τύχης τὰ γραμμένα.</p>

			<p>Κι ἔκτοτε τὰ ἔχομεν κι ἡμεῖς, κι ἔτζη τὰ ἀκολουθοῦμεν,<br>
			καὶ εἶναι ὅρος καὶ θεσμός, ἀλλέως δὲν μποροῦμεν.</p>

			<p>Κι ἡμέρα ἡ ἐχθεσινή, οὖσα τέλος τοῦ χρόνου,<br>
			εὐγάζομεν τὸν παλαιόν, ἀμέσως ἐκ τοῦ θρόνου.</p>

			<p>Κι ἡμέρα ἡ σημερινή, εἶν᾿ ἡ πρωτοχρονιά μας,<br>
			κι εὐγαίνομ᾿ ἀπὸ τὴν αὐγήν, ἡμεῖς καὶ τὰ παιδιάμας.</p>

			<p>Κι ἀπ᾿ τὴν πόλιν πιὸ μακράν, κατὰ τὴν ἐρημίαν,<br>
			ὁδεύομεν ὅλοι μαζύ, μὲ κάθε ἑτοιμασίαν.</p>

			<p>Γιὰ νὰ δεχθῶ μ᾿ αὐθεντικῶς, τὸν νέον κυριάρχην, <br>
			ὁπ᾿ ἄνωθεν ὁ οὐρανός, μᾶς στέλλει γιὰ τοπάρχην;</p>

			<p>Κι ἔξω στὴν ἐρημιὰ μακράν, τὸν πρῶτον ποὺ εὑροῦμεν,<br>
			τὸν ἔχομεν ἐξ οὐρανοῦ, εὐθὺς τὸν προσκυνοῦμεν.</p>

			<p>Γιὰ τοῦτο τὸ νὰ ἐρωτοῦν, δὲν εἶν᾿ συγχωρημένον, <br>
			πόθεν, καὶ πῶς, καὶ διατί, εἶναι ἐμποδισμένον.</p>

			<p>Μόνον κηρύττομεν αὐτόν, τοῦ τόπου μας δεσπότην,<br>
			κύριον ἐξουσιαστήν, σὲ ἑνὸς χρόνου ὁλότην.</p>

			<p>Κατὰ τὸν νόμον μας λοιπόν, τοῦτον ὁποῦ κρατοῦμεν,<br>
			μὲ τὸ νὰ τελείωσεν ἐχθές, ὁ χρόνος ὡς μετροῦμεν.</p>

			<p>Σήμερον εἶν᾿ πρωτοχρονιά, εὐγαίνοντες νὰ βροῦμεν,<br>
			ἐκεῖνον ποὺ ὁ οὐρανός, μᾶς δίδει νὰ χαροῦμεν.</p>

			<p>Κι ἀπὸ καλήν μας κι ἀγαθήν, τύχην καὶ εὐδαιμονίαν,<br>
			τὸ ὑποκείμενον τὸ σόν, ηὕραμεν κατ᾿ εὐθεῖαν.</p>

			<p>Καὶ ὡς θεόπεμπτον ἡμεῖς, σέβομεν προσκυνοῦμεν,<br>
			πόθεν, καὶ ποιός, καὶ διὰ τί, δὲν πρέπει νὰ ῥωτοῦμεν.</p>

			<p>Καὶ τοῦτο μόνον δουλικῶς, ὅλοι παρακαλοῦμεν,<br>
			στὴν σκέπην σου τὴν κραταιάν, νὰ ἤμεθα ζητοῦμεν.</p>

			<p>Γιὰ νὰ περάσωμεν καλῶς, μ᾿ ἄνεσιν κι ἡσυχίαν,<br>
			νὰ σὲ εὐχόμεθα κοινῶς, διὰ τὴν εὐτυχίαν.</p>

			<p>Σὲ εὐχαριστῶ κατὰ πολλά, Γέρον ἀγαπητέ μου,<br>
			ὁποὺ τὰ πάντα καθαρῶς, μὲ ἔδειξας ἔμπροσθέν μου.</p>

			<p>Καὶ ἐκατάλαβα καλῶς, κι ἦλθα στὸν ἑαυτόν μου,<br>
			ἀπ᾿ τὴν μεγάλην ταραχήν, τῶν τόσων στοχασμῶν μου.</p>

			<p>Μ᾿ ἀκόμη ἕνα θὰ μὲ πῇς, περίεργον ἐξ ἴσου,<br>
			παρακαλῶ πιὸ καθαρά, εἰς τοῦτο ἀποκρίσου.</p>

			<p>Γιατί αὐτὸ εἶναι σὲ μέ, τὸ πλέον ἀναγκαῖον,<br>
			καθὼς κατάλαβα καλῶς, δεύτερα τ᾿ ἄλλα πλέον.</p>

			<p>Ὁ δὲ παλιός σας βασιλεύς, τί γίνεται ὁ καϋμένος;<br>
			ποῦ πάγει, καὶ ποῦ καταντᾷ, ἢ μένει σκοτωμένος;</p>

			<p>Ὁ νόμος σας περὶ αὐτοῦ, τί ἔχει ὡρισμένον;<br>
			πρόνοιαν, ἢ καταδρομήν, σὲ κεῖνον τὸν καϋμένον;</p>

			<p>Τοῦτο παρακαλῶ πολλά, νὰ μὲ τὸ φανερώσῃς,<br>
			χωρὶς νὰ κρύψης παντελῶς, ἢ νὰ μὲ τὸ μπαλώσῃς.</p>

			<p>Γιατί σὲ μένα τοῦτο πιά, εἶναι πολλ᾿ ἀναγκαῖον,<br>
			ὁ χρόνος γλίγωρα περνᾷ, καὶ χάνω τοῦτα πλέον.</p>

			<p>Κι ὁ Γέρων συσταλθεὶς σ᾿ αὐτό, τί ἀπόκρισιν νὰ δώσῃ,<br>
			κοκκίνισεν ἀπ᾿ τὴν τροπήν, πῶς νὰ τὸ φανερώσῃ;</p>

			<p>Μ᾿ ἐρχόμενος εἰς ἑαυτόν, λέγει τὸν βασιλέα,<br>
			ἄμποτες ὅλοι βασιλεῦ, φρονήματα Γενναῖα.</p>

			<p>Νὰ εἶχον τέτοια Γνωστικά, κι ὄχι παραλυμίνα,<br>
			νὰ βλέπουν μόνον τὸ παρόν, νὰ τρέχουν στὰ χαμένα.</p>

			<p>Καὶ πάντοτε πιὰ νὰ θαῤῥοῦν, πῶς θὰ διαιωνίζουν,<br>
			χωρὶς νὰ θέλουν παντελῶς, τὸ πρᾶγμα νὰ γνωρίζουν.</p>

			<p>Ὅτι καθὼς ἐξαφνικά, στὸν θρόνον ἀναβαίνουν<br>
			ἀκουλουθεῖ πιὰ φυσικά, ἔτζι νὰ κατεβαίνουν.</p>

			<p>Καὶ ἐπειδὴ ὡς γνωστικός, ζητεῖς διὰ νὰ μάθῃς,<br>
			τὸ τί μετέπειτ᾿ ἀπ᾿ αὐτά, καὶ τί μέλλει νὰ πάθης.</p>

			<p>Ἰδοὺ τὰ λέγω καθαρά, τί εἶν᾿ τὰ ὡρισμένα,<br>
			ἀπὸ τοὺς νόμους μας σφοδρῶς, ἔκπαλαι τεταγμένα.</p>

			<p>Ἔξευρ᾿ οὖν ὦ βασιλεῦ, τὸν ἄνθρωπον εὑρόντες,<br>
			ὁποὺ ὁ οὐρανὸς σὲ μᾶς στέλλει παρακαλῶντες,</p>

			<p>Ὅτι τὰ ῥούχ᾿ ὁποὺ φορεῖ σπουδαίως τὰ ἁρποῦμεν,<br>
			καὶ τὰ φυλάττομεν καλά, σὲ μέρος τὰ κρατοῦμεν.</p>

			<p>Καὶ σὰν τελειώσῃ ὁ καιρός, τῆς τούτου βασιλείας,<br>
			καὶ ἔλθη ἡ παραμονή, ἄλλης πρωτοχρονίας.</p>

			<p>Τὸν κατεβάζομεν εὐθύς, εἰς ἄδηλον πιὰ ὥρα,<br>
			ἀπὸ τὸν θρόνον βιαστικά, δόξαις δὲν ἔχουν χώρα.</p>

			<p>Καὶ τὸν ἐκδύομεν εὐθύς, ἀπ᾿ τὰ λαμπρὰ στολίδια,<br>
			καὶ μὲ τὰ πρῶτα τὰ παλιά, ῥοῦχα τ᾿ αὐτὰ τὰ ἴδια.</p>

			<p>Ὁπού, ὡς εἶπον ἀσφαλῶς, ἔχομεν φυλαγμένα,<br>
			ἐνδύομεν τοῦτον εὐθύς, ὄντα προτοιμασμένα.</p>

			<p>Χωρὶς δ᾿ ἀναβολῆς καιροῦ, σὲ μιὰ βάρκα τὸν βάνουν,<br>
			καὶ τὸν σκουντοῦν πιὸ ἀνοικτά, στὰ ῥεύματα τὸν χάνουν.</p>

			<p>Καὶ τοῦτος ἄλλην μιὰν φοράν, τὸν τόπον μας δὲν βλέπει,<br>
			ἀλλοῦ, κι ἀλλοῦ πιὰ καταντᾷ, ἢ θλίβεται, ἢ τέρπει.</p>

			<p>Αὐτὰ λοιπὸν ὦ βασιλεῦ, εἶναι τὰ ὕστερά σου,<br>
			καθὼς καὶ ὅλων τῶν λοιπῶν, ἔτζη καὶ τὰ δικά σου.</p>

			<p>Μὲ ὑπεχρέωσες πολλά, γέρων χαριτωμένε,<br>
			λέγει ὁ βασιλεὺς σ᾿ αὐτόν, καὶ φίλε τιμημένε.</p>

			<p>Καὶ βέβαια ἀληθινά, εἶναι ὅσα μὲ λέγεις,<br>
			γιατ᾿ εἶσαι Γέρων θαυμαστός, καὶ πρᾶξιν πολλὴν ἔχεις.</p>

			<p>Καὶ τὰ φυλάττω ἀσφαλῶς, εἰς τοῦ νοὸς τὴν θήκη,<br>
			ὅσα κι ἂν μάθω παρὰ σοῦ, στ᾿ αὐτί μου σκουλαρίκι.</p>

			<p>Μ᾿ ἀκόμη ἓν παρακαλῶ, νὰ μὲ τὸ σαφηνίσῃς,<br>
			καὶ κατὰ τοῦτο ἀκριβῶς, τὸν νοῦν μου νὰ φωτίσῃς.</p>

			<p>Καὶ σὲ ὑπόσχομ᾿ ὅσον ζῶ, τὴν χάριν νὰ γνωρίζω,<br>
			χωρὶς τῆς γνώμης σου οὐδέν, ἔργον ν᾿ ἀποφασίζω.</p>

			<p>Ἰδοὺ λοιπὸν τί ἐπιθυμῶ, προσέτι γιὰ νὰ μάθω,<br>
			ὁ ξωρισθεὶς ποὺ καταντᾷ, γιατὶ κι ἐγὼ θὰ πάθω.</p>

			<p>Τὸ ἴδιο κι ἀπαράλλακτον, χωρὶς ἀμφιβολίαν,<br>
			καθὼς κατάλαβα καλῶς, καὶ μὲ πληροφορίαν.</p>

			<p>Καὶ νὰ νοιασθῶ τὰ τέλη μου, μὲ μέσον ἡ μὲ τρόπον,<br>
			γιὰ νὰ μὴν πέσ᾿ ἐξαφνικῶς, καὶ χάσω πιὰ τὸ ὅλον.</p>

			<p>Θαυμάζω καὶ σᾶς ἐπαινῶ, ὁ Γέρων ἀπεκρίθη,<br>
			κι ἀπ᾿ τὴν χαρὰν του παρευθύς, δάκρυα περιεχύθη.</p>

			<p>Καὶ χαίρομαι κατὰ πολλά, γιὰ τὴν βαθειάν σου γνῶσι,<br>
			καὶ ἄμποτες μὴν γελασθῇς, ὁ οὐρανὸς νὰ δώσῃ.</p>

			<p>Ἀπ᾿ τὰς τρυφάς, καὶ ἡδονάς, ταύτης τῆς βασιλείας,<br>
			καὶ κόλακας πολλὰ συχνούς, υἱοὺς τῆς ἀπωλείας.</p>

			<p>Καὶ θέλεις εἶσαι ζηλευτός, πολλὰ εὐτυχισμένος,<br>
			καὶ τώρα καὶ εἰς τὸ ἑξῆς, πάντα μακαρισμένος.</p>

			<p>Κατὰ τὴν προσταγὴν λοιπόν, τῆς σῆς μεγαλωσύνης,<br>
			καταλεπτῶς τὰ ἱστορῶ, πάντα μετ᾿ εὐφροσύνης.</p>

			<p>Ποῦ πάγει καὶ ποὺ καταντᾷ, ὁ πρῴην δοξασμένος,<br>
			πάλ᾿ εὐτυχίαν σε νὰ διῇ, ἢ βάσαν᾿ ὁ καϋμένος.</p>

			<p>Ἔξευρε οὖν ὦ βασιλεῦ, ὅτι ἀπ᾿ τὸ περιγιάλι,<br>
			ἔρχονται δύω φοβερά, ῥεύματα σὰν κανάλι.</p>

			<p>Τὸ μὲν τραβᾷ στὰ δεξιά, καὶ τ᾿ ἄλλο στὰ ζερβά μας,<br>
			μὰ καὶ τὰ δυὸ πολλὴν ὁρμήν, κάμνουν εἰς τὴν δουλειάν μας.</p>

			<p>Καὶ τὰ νερὰ ὁποὺ τραβοῦν, στὸ δεξιόν μας μέρος,<br>
			ῥέουν καὶ τρέχουν ὁμαλῶς, καὶ κάμνουν ἕνα μέλος.</p>

			<p>Γιατὶ τὰ δεξιὰ νερά, πᾶνε καὶ καταντοῦσιν,<br>
			εἰς ἕνα μέρος θαυμαστόν, ὁπ᾿ ὅλοι εὐτυχοῦσιν.</p>

			<p>Εἶναι ὁ τόπος τῆς χαρᾶς, τόπος εὐδαιμονίας,<br>
			ὅλος λαμπρὸς καὶ φωτεινός, γεμάτος εὐῳδίας.</p>

			<p>Οἱ κατοικοῦντες εἰς αὐτόν, εἶναι χαριτωμένοι,<br>
			κι ὅλως χαρὰ παντοτεινά, γιατ᾿ εἶναι γλυτωμένοι.</p>

			<p>Ἀπὸ τὰ πάθη καὶ δεινά, θλίψεις καὶ ἀδικίας,<br>
			ὁποὺ τραβοῦμ᾿ ἡμεῖς ἐδῶ, πάθη μας καὶ κακίας.</p>

			<p>Ἐκεῖ εἶν᾿ ἕνας βασιλεύς, μ᾿ δύναμιν ὑπερτάτην,<br>
			παντοτεινὴν ἀγαπητήν, ἄριστον σοφωτάτην.</p>

			<p>Καὶ ὅσ᾿ ἐκεῖ ἀξιωθοῦν, νὰ πᾶν᾿ νὰ κατοικήσουν,<br>
			ἠμπόρεσαν ἀληθινά, τὸ πᾶν νὰ ἀποκτήσουν.</p>

			<p>Λύπης καὶ συμφορῶν δεινῶν, δὲν εἶναι μήτε ἡ λέξις, <br>
			ὅλο ἀγάπη καὶ χαρά, δόξης κι εὐκλείας ἕξις.</p>

			<p>Τὰ δὲ ἀριστερὰ νερά, ἄγρια βρομισμένα,<br>
			τραβοῦν κι αὐτὰ εἰς τὰ ζερβά, ὁρμῶσι θυμωμένα.</p>

			<p>Σ᾿ ἕνα νησὶ μακρ᾿ ἀπὸ ἐδῶ, ἀσχημοκαμωμένον,<br>
			τὸ σκότος κατοικεῖ ἐκεῖ, τὸ πιὸ πεπυκνωμένον.</p>

			<p>Αἱ λύπαις καὶ τὰ βάσανα, ἐκ᾿ ἔχουν κατοικία,<br>
			δὲν εἶναι ἄλλο τι ἐκεῖ, εἰμὴ ὅλο κακία.</p>

			<p>Κι οἱ κατοικοῦντες εἰς αὐτὸ εἶναι σὰν Ἀφρικάνοι,<br>
			ἄγριοι μαῦροι καὶ κακοί, ἀπάνθρωποι τυράννοι.</p>

			<p>Κι ὅλο κλαυθμὸς καὶ ὀδυρμός, καὶ ὄχι ἄλλο πρᾶγμα,<br>
			γιατὶ στὰ τέτοια φυσικῶς, χαίρετ᾿ αὐτὸ τὸ τάγμα.</p>

			<p>Ἀρματωμένοι μὲ σπαθιά, μὲ τόξα ἁλυσίδες,<br>
			μὲ ὄργανα τυραννικὰ καὶ μὲ πολλαῖς παγίδες.</p>

			<p>Κι ἀπὸ τὰ μάτια τους θωρεῖς, φωτιὰ ὅλον εὐγαίνει,<br>
			ζιμπλίδες, καὶ σὰν ἀστραπαῖς, στὸ σκότος παραφέρνει.</p>

			<p>Καὶ ἡ δουλειά τους καὶ χαρά, τούτων δὲν εἶναι ἄλλη,<br>
			παρὰ νὰ ἦναι παιδευταί, μικροί τε καὶ μεγάλοι.</p>

			<p>Κι ἀλλοίμονον στὸν δυστυχῆ, ὅποιος κι ἂν εἶναι ἐκεῖνος,<br>
			ὁποὺ στὰ χέρια τους τυφλά, ἔρχεται σὰν τὸ κτῆνος.</p>

			<p>Ἔχει νὰ κλαίῃ νὰ θρηνῇ, καὶ νὰ τὸν τυραννῶσι,<br>
			τὸ πῶς ἐστάθηκε τυφλός, κωφὸς καὶ χωρὶς γνῶσι.</p>

			<p>Γιατὶ ἀπὸ ἐκεῖ βλέπει καλῶς, ὅσους τοὺς ὡμιλοῦσαν,<br>
			διδακτικῶς κι ἀγαπητῶς, καὶ σὰν αὐτὸν δὲν ζοῦσαν.</p>

			<p>Νὰ χαίρωνται καὶ νὰ σκιρτοῦν, τὸ δεξιὸν οἰκοῦντες,<br>
			τὸν προῤῥηθέντα τῆς χαρᾶς, τόπον κ᾿ εὐδαιμονοῦντες.</p>

			<p>Καὶ ταῦτα μὲν περὶ τῶν δυώ, τόπων τοῦ μακρισμοῦ του,<br>
			ἄκουσον δὲ ὦ βασιλεῦ, καὶ τὰ τοῦ χωρισμοῦ του.</p>

			<p>Γυμνώσαντες λοιπὸν αὐτόν, ἀπ᾿ ὅλα τὰ λαμπρά του,<br>
			κι ἐνδύσαντες πάλιν αὐτόν, μὲ τὰ παλιόρουχά του,</p>

			<p>εἰς τὴν φελοῦκαν του εὐθύς, τὸν βάλλομεν θρηνοῦμεν,<br>
			καὶ εἰς τὰ ῥεύματα αὐτά, μὲ βίαν τὸν σκουντοῦμεν.</p>

			<p>Ἐν ᾧ δὲ ταῦτα παρ᾿ ἡμῶν, γίνονται ἐνεργοῦνται,<br>
			πνεύματα ἄνωθεν ἐκεῖ, στὰ ῥεύματα πετοῦνται.</p>

			<p>Ταῦτα τὰ πνεύματα εἰσί, τῆς πρώτης ὑπερτάτης,<br>
			τῆς πρὸς τὸ δεξιὸν ἀρχῆς, τῆς θαυμασιωτάτης.</p>

			<p>Ἔρχονται δὲ καὶ πονηρά, πνεύματα τῆς κακίας,<br>
			τοῦ μέρους τοῦ ἀριστεροῦ, τοῦ σκότους κατοικίας.</p>

			<p>Κι ἔτζι λοιπὸν σὰν σκουντιθῇ, ἡ βάρκα του στὸ ῥεῦμα,<br>
			τὰ πνεύματα τὰ ἀγαθά, ἔρχονται μ᾿ ἕνα νεῦμα.</p>

			<p>Αὐτὸν καλὰ εὐθὺς θωροῦν, ἂν εἶναι παστρεμένος,<br>
			ἀπὸ ταῖς βρόμαις τῆς τρυφῆς, καὶ λαμπροφορεμένος.</p>

			<p>Ἀπὸ ἐνδύματα ἀρετῆς, ἀγάπης σωφροσύνης,<br>
			κι ἔχει πολλὰ νὰ καρτερῇ, ἀπ᾿ ἐλεημοσύνης.</p>

			<p>Κι ἐκ τούτων λάμπει σὰν κι αὐτά, τὸ στόμ᾿ εὐωδιάζει,<br>
			ἀπὸ τοὺς ὕμνους καὶ εὐχάς, ποὺ καρδιακὰ διαβάζει.</p>

			<p>Ἐὰν λοιπὸν ὡσὰν κι αὐτά, λάμποντα τὸν ἰδῶσιν,<br>
			εὐθὺς ὁρμοῦσι πρὸς αὐτόν, καὶ ἄλλα μὲν πηδῶσι.</p>

			<p>Μέσ᾿ στὴν φελοῦκαν παρευθύς, καὶ τὸν καταφιλοῦσι,<br>
			ὡς φίλον τους καὶ συγγενῆ, τὸν γλυκοχαιρετοῦσιν.</p>

			<p>Ἄλλα δὲ πάλιν τριγυροῦν, καὶ τὸν διαφυλάττουν,<br>
			ἀπ᾿ τὰς ὁρμὰς καὶ ταραχήν, τῶν ἄλλων ποὺ φριάττουν.</p>

			<p>Αὐτὰ κάμνουν μίαν ταραχήν, φωνὰς κατηγορίας,<br>
			πῶς οὗτος δὲν εἶν᾿ ἀγαθός, ἔκαμε ἀδικίας.</p>

			<p>Καὶ βλέποντες μ᾿ ὅλα αὐτά, μηδὲν νὰ κατορθοῦται,<br>
			ὡσὰν ὁποὺ ἀπ᾿ τ᾿ ἀγαθά, πνεύματα ἀπωθοῦνται.</p>

			<p>Ἀναστενάζουν πιὸ βαθειά, τρίζουν καὶ τοὺς ὀδόντας,<br>
			καὶ στρέφουσι πρὸς τὰ ζερβά, τὸ χάσιμον θρηνώντας.</p>

			<p>Τὰ πνεύματα δὲ τὰ᾿ ἀγαθά, εὐθὺς τὸν διευθύνουν,<br>
			εἰς τὰ νερὰ τὰ δεξιά, μόνον δὲν τὸν ἀφήνουν.</p>

			<p>Συντροφευμένος μὲ αὐτά, φθάνει κι ἀπολαμβάνει,<br>
			τὰ ἀγαθὰ καὶ τὰ καλά, ὁποὺ ὁ νοῦς τὰ χάνει.</p>

			<p>Τοῦ τόπ ᾿ ἐκείνου τοῦ λαμπροῦ, τόπου εὐδαιμονίας,<br>
			καὶ χαίρετ᾿ ὑπερβολικά, εἰς δόξας αἰωνίας.</p>

			<p>Ἂν ὅμως ὁ ἐξωρισθείς, δὲν εἶν᾿ λελαμπρυσμένος,<br>
			ἀλλ᾿ ἀπὸ πάθη καὶ τρυφάς, λίαν ἐσπιλωμένος.</p>

			<p>Καὶ δυσειδὴς ἀπὸ ποδῶν, μέχρι τῆς κεφαλῆς του,<br>
			ἀπὸ διάφορα κακά, νοὸς καὶ τῆς ἁφῆς του.</p>

			<p>Τὰ πνεύματα τὰ ἀγαθά, σὰν τὸν ἰδοῦν τοιοῦτον,<br>
			ἀπέχουσιν ἀπὸ αὐτόν, γιὰ ξένον ἔχουν τοῦτον.</p>

			<p>Καὶ σκυθρωπῶς παραμεροῦν, φεύγουν στὰ δεξιά τους,<br>
			κι εὐθὺς τὰ ἄλλα τὰ ζερβά, ἀρχεύουν τὴν δουλειάν τους.</p>

			<p>Κι ἄλλα πηδοῦν εἰς τὸν λαιμόν, κι ἄλλα εἰς τὸ κεφάλι,<br>
			τοῦ τρισαθλίου καὶ πτωχοῦ, μὲ θόρυβον καὶ ζάλη.</p>

			<p>Καὶ τὸν ὠθοῦν εἰς τὰ ζερβά, ῥεύματα τὰ δικά τους,<br>
			κι ἀνάκλησιν πιὰ παντελῶς, δὲν ἔχ᾿ ἀπ᾿ τὰ κακά τους.</p>

			<p>Καὶ κλαίει καὶ ἀδημονεῖ, κτυπιέται ὁ καϋμένος,<br>
			μ᾿ ἀνωφελῶς ὅλα αὐτά, γιὰ πάντα εἶν᾿ χαμένος.</p>

			<p>Ἰδοὺ λοιπὸν ὦ βασιλεῦ, τὰ τέλη ὅσων ἔλθουν,<br>
			στὴν βασιλείαν μας αὐτήν, καὶ ποὖχουν ν᾿ ἀπέλθουν.</p>

			<p>Αὐτὰ εἶναι ἀληθινά, βέβαια δίχως ἄλλο,<br>
			μὴ σὲ γελοῦν οἱ στοχασμοί, καὶ πῇς ἂς ἀμφιβάλω.</p>

			<p>Κι ὁ βασιλεὺς προσεκτικός, μὲ ἔφεσιν καὶ πόθον,<br>
			νὰ μάθῃ καὶ τὸν ἐρωτᾶ, περὶ τῶν προκατόχων.</p>

			<p>Ἦλθον, αὐθέντα βασιλεῦ, πολλῶν εἰδῶν ἀνθρώποι,<br>
			καθὼς ὁ λόγος καθαρῶς, τοὺς δείχνει πιὸ κατόπι.</p>

			<p>Ἦλθον λοιπὸν ὦ βασιλεῦ, καὶ φρόνιμοι γενναῖοι,<br>
			ἀπὸ τὴν πρώτην τους ἀρχήν, στὴν ἀρετὴν ἑδραῖοι.</p>

			<p>Καὶ ἐβασίλευσαν καλῶς, μὲ δόξαν μὲ χαράν τους,<br>
			καὶ εἰς τὸ δεξιὸν νησί, ηὗραν τὰ ἀγαθά τους.</p>

			<p>Ἄλλοι δὲ πάλιν παρεμπρός, στὴν μέσιν ἢ στὰ τέλη,<br>
			ἦλθον εἰς ἑαυτὸν γιατί, ἔννοιωσαν τί τοὺς μέλλει.</p>

			<p>Καὶ διορθώθησαν καλῶς, μὲ διαφόρους τρόπους,<br>
			μὲ φρόνησιν καὶ στοχασμόν, κι ἔλαμψαν σὰν τοὺς πρώτους.</p>

			<p>Ἄλλοι δὲ πάλιν εἰς τρυφάς, βρισκόμεν᾿ οἱ καϋμένοι,<br>
			ἐνίοτε εἰς ἑαυτούς, ἤρχοντο ζαλισμένοι.</p>

			<p>Καὶ ἔλεγον ἐν ἑαυτοῖς, πῶς πρέπει ν᾿ ἀφεθῶμεν,<br>
			τὰ ὕστερά μας πιὰ καλῶς, πρέπει νὰ τὰ νοιασθῶμεν.</p>

			<p>Μὰ ἂς χαρῶμεν καὶ αὐτήν, τὴν σήμερον ἡμέραν,<br>
			γιατ᾿ εἴμεθα μὲ συντροφιάν, καὶ κλίνει πρὸς ἑσπέραν.</p>

			<p><font size="1">σημ. συμφώνως πρὸς τὴν ἀρίθμησιν τοῦ πρωτοτύπου βιβλίου, 
			εὑρεθέντος ἐν <br>
			τῷ Ἰβηριτικῷ Ἱ.Κ. Ἁγ. Ἄννης ἐν Καρυαῖς λείπουν ἐνταῦθα αἱ σελίδες 19-22.</font></p>

			<hr width="50%">

			<h2 style="text-align: center">ΕΡΜΗΝΕΙΑ ΤΗΣ ΑΛΛΗΓΟΡΙΚΗΣ ΤΑΥΤΗΣ <br>
			ΗΘΙΚΗΣ ΙΣΤΟΡΙΑΣ</h2>

			<p>Ἡ παραβολικὴ αὐτὴ πλασθεῖσα Ἱστορία,<br>
			τὸν ἄνθρωπον ἐξιστορεῖ, κάμνους/ ἀλληγορία.</p>

			<p>Ὁ ἄνθρωπος λοιπὸν αὐτὸς μετὰ τὴν ἐξορίαν,<br>
			ὅπου ὑπέστη κατ᾿ ἀρχὰς διὰ τὴν ἁμαρτίαν.</p>

			<p>Στὸν κόσμον ἔρχετ᾿ ἀσθενής, στὴν μήτραν τῆς μητρός του,<br>
			ἐν ταύτῃ πρῶτον συλληφθείς, μὲ συνδρομὴ πατρός του.</p>

			<p>Κι ἐν ταύτῃ κατοικεῖ αὐτός, μῆνας ὅσους εἶν᾿ χρεία,<br>
			μέσα στὰ σκότη καὶ ὑγρά, ὁποῦ κρατ᾿ ἡ κοιλία.</p>

			<p>Τὴν μήτραν τῆς μητρὸς λοιπόν, ἡ βάρκα παρασταίνει,<br>
			καὶ τὰ ὑγρὰ καὶ τὰ νερά, τὴν θάλασσαν ἐκείνη.</p>

			<p>Καὶ κινδυνεύει τὸ μωρόν, νὰ μὴν πνιγῇ ὁμοίως,<br>
			καθὼς κι ἐκεῖνος στὸν γιαλόν, κινδύνευεν ἀθλίως.</p>

			<p>Τὸ πέσιμον δὲ στὴν ξηράν, ἡ τούτου εἶναι γέννα,<br>
			ἡ ἄνοια καὶ τὸ βαθὺ σκότος καὶ τὰ χαμένα.</p>

			<p>Ποὺ δὲν ἠξεύρει ποῦ πατεῖ, καὶ ποῦ βρίσκετ᾿ ἀκόμη,<br>
			ὁ βρεφικός του εἶν᾿ αὐτός, καιρὸς ὁποὺ δὲν νοιώνει.</p>

			<p>Τὸ φέξιμον δὲ τῆς αὐγῆς εἶναι ὁποὺ ἀρχίζει,<br>
			νὰ νοιώθῃ κάτιτι αὐτὸς μ᾿ ἀκόμη δὲν γνωρίζει.</p>

			<p>Ἡ βασιλεία δὲ αὐτοῦ καὶ τόση ἐξουσία,<br>
			ἡ ἀνδρική του εἶν᾿ αὐτὴ τελεία ἡλικία.</p>

			<p>Καθ᾿ ἣν αὐτὸς ὡς κραταιὸς δεικνύεται κι ἀνδρεῖος,<br>
			κύριος, ἐξουσιαστὴς καθ᾿ αὐτοῦ κυρίως.</p>

			<p>Κι ὁ Γέρων ὁ πολλὰ σεμνὸς μὲ φρόνησιν βαθεῖαν, <br>
			ἡ θεία καὶ προσκυνητὴ εἶναι φιλοσοφία.</p>

			<p>Αὕτη φωτίζει καὶ τὸν νοῦν λαμπρύνει καὶ τὰ ἤθη,<br>
			αὕτη κηρύττει φανερῶς καὶ μυστηρίων πλήθη.</p>

			<p>Κάμνει τὸν ἄνθρωπον σοφὸν καὶ ὄντως βασιλέα,<br>
			τοῦ κόσμου τούτου καὶ παθῶν εἰς ὅλα Ὀδυσσέα.</p>

			<p>Τὸν κάμνει καὶ πολλὰ γλυκύν, χρήσιμον ζηλευμένον,<br>
			εὐδαίμονα μακαριστόν, ὄντως εὐτυχισμένον.</p>

			<p>Κι ἀφ᾿ οὗ τὸν κάμῃ ὡς φωστὴρ νὰ λάμπῃ εἰς τὸν κόσμον,<br>
			φιλόσοφον ἀληθινόν, παράδειγμα αἰώνων.</p>

			<p>Τὸν κάμνει καί κληρονομεῖ, τὴν θείαν βασιλείαν,<br>
			νὰ χαίρεται παντοτεινά, ζωὴν τὴν αἰωνίαν.</p>

			<p>Οἱ νέοι δὲ ἀπατηλοὶ ὁποῦ τὸν τριγυρίζουν,<br>
			καὶ κόλακες φθοροποιοὶ ὁποῦ τὸν σκανδαλίζουν.</p>

			<p>Εἶναι τὰ φιλοσοφικὰ λεγόμενα ἀγγεῖα,<br>
			καὶ τούτων τὰ φθοροποιὰ βρισκόμενα βιβλία.</p>

			<p>Ἀπὸ κακὴν δ᾿ ἀνατροφήν, ὅσοι σ᾿ αὐτὰ δοθῶσι,<br>
			ἀπολλυνται ὁλοτελῶς δὲν εἶναι γιὰ νὰ ζῶσι.</p>

			<p>Οἱ τέτοιοι γίνονται θηριά, μὲ σχῆμα μόν᾿ ἀνθρώπου,<br>
			ὅλοι ταλαίπωρ᾿ ἐμπαθεῖς, καταργημα τοῦ τόπου.</p>

			<p>Γιατὶ οὐ μόνον εἰς φθοράν, ἀπώλειαν καὶ πάθη,<br>
			τὸν ἑαυτόν τους καταντοῦν, καὶ εἰς κακίας βάθη.</p>

			<p>Ἀλλὰ καὶ ὅσοι δυστυχῶς, εὑρίσκονται κοντά τους, <br>
			ἀπόλλυνται, κακὴν κακῶς, χάνουν καὶ τὰ μυαλά τους.</p>

			<p>Γιατὶ οἱ τέτοιοι προσκυνοῦν, τὴν ὕλην καὶ τὴν σάρκα,<br>
			καὶ περιθάλπουν τὴν φωτιὰν κι᾿ αὐτὴν τοὺς καίει λάθρα.</p>

			<p>Γιὰ τοῦτο εἶναι μισητοί, φθοροποιοί, κακοῦργοι,<br>
			ἀπάνθρωποι καὶ βδελυκτοί, καθ᾿ αὐτὸ πανοῦργοι.</p>

			<p>Πρὸ πάντων δὲ ἐχθροπαθῶς, καὶ μὲ πολλὴν κακίαν,<br>
			τὸν ἑαυτόν τους τυραννοῦν, ἀπὸ ἀναισθησίαν,</p>

			<p>Εἰς πάθη δίδονται τυφλά, ἔρωτος μάχης, φθόνου,<br>
			φιλαργυρίας, καὶ τρυφῆς, οἰνοποσίας φόνου.</p>

			<p>Κι ἂν κυριεύεται τινάς, ἀφ᾿ ἓν ἐκ τῶν ῥηθέντων,<br>
			ἄξιος λύπης ἀληθῶς, ὡς εἷς τῶν πληγωθέντων.</p>

			<p>Μετρεῖται καὶ ὡς ἐμπαθὴς ὅλοι κατηγοροῦσι,<br>
			καὶ γίνεται καὶ μισητός, ὡς ζῷον τὸν μετροῦσι.</p>

			<p>Ἀμὴ ἐκεῖν᾿ οἱ σαρκικοί, τέκνα τῆς ἀπωλείας,<br>
			ὁποῦ καυχῶνται σ᾿ ὅλα αὐτὰ κι᾿ εἰς τὰ τῆς ἀσωτίας.</p>

			<p>Πῶς ἄνθρωποι νὰ λογισθοῦν, μὲ μέτρα καὶ μὲ κρίσιν,<br>
			ἀφ᾿ οὗ αὐτοὶ καθ᾿ ἑαυτῶν φέρονται παρὰ φύσιν;</p>

			<p>Καὶ ῥίπτονται θηριωδῶς, εἰς τόσας ἀτιμίας,<br>
			πάθη καὶ θλίψεις καὶ δεινά, κι εἰς τόσας βλασφημίας.</p>

			<p>Καὶ χάνονται ὁλοτελῶς, ἀδίκως, παραλόγως,<br>
			καὶ περὶ τούτου εἰς αὐτούς, δὲν γίνετ᾿ οὔτε λόγος.</p>

			<p>Ἀλλ᾿ ὡς ζῳώδεις ἀληθῶς, καὶ πράγματι καὶ λόγω,<br>
			εἷς ζῷα λέγουν καταντοῦν, καὶ δέχονται τὸν ψόγον.</p>

			<p>Ἀμὴ ἀλλοίμονον σ᾿ αὐτούς, κι ἐδῶ, καὶ μετὰ ταῦτα,<br>
			καὶ τοῦτο προκηρύττεται, πολλάκις καὶ ἐνταῦθα.</p>

			<p>Καὶ ἡ δικαία του Θεοῦ, κατὰ τοιούτων κρίσις,<br>
			ἐπέρχεται ἐξαφνικῶς, πρὸς χαλινὸν ἐπίσης.</p>

			<p>Σὺ δὲ ὦ φίλε ἀδελφέ, τοῦτ᾿ ἔξευρε βεβαίως,<br>
			ὅτι ἐστέφθης βασιλεύς, ἀνδρεῖος καὶ γενναῖος.</p>

			<p>Κατὰ παθῶν καὶ πειρασμῶν, κατὰ σαρκὸς καὶ κόσμου,<br>
			καὶ εἶναι μέγας καὶ πολύς, ἀκρόασίν σου δός μου.</p>

			<p>Καὶ μὴν θελήσῃς δυστυχῶς, ἀνδράποδον νὰ γένῃς,<br>
			καὶ κληρονόμος δυστυχής, πυρὸς καὶ τῆς γεένης.</p>

			<p>Καὶ βάλλε κάποιαν ἀρχήν, τὸ πρᾶγμα νὰ ῾ξετάζῃς,<br>
			καὶ θέλεις τ᾿ εὕρῃ ἀληθές, ποσῶς νὰ μὴν διστάζῃς.</p>

			<p>Γιατ᾿ ὥσπερ ὁ ἱστορηθείς, βασίλευσε μὲ δόξαν,<br>
			καὶ εἶχε πλούτη καὶ καλά, δυνάμεις, βέλη, τόξα,</p>

			<p>Ἔτζι κ᾿ ἐσύ ῾σαι δυνατός, μ᾿ ὅπλα καὶ ἐξουσίας,<br>
			τῆς χάριτος, τῆς ἀρετῆς, καὶ ψυχικῆς ἀνδρείας.</p>

			<p>Κι ὥσπερ ἐκεῖνος ἐξωσθείς, δὲν μένει τὶ κοντά του,<br>
			ἀπὸ τὰ πλούτη καὶ καλὰ ποὖχεν ὡς ἐδικά του.</p>

			<p>Ἔτζη καὶ σὺ ὅλο γυμνός, τὸ βλέπεις ὅλ᾿ ἡμέρα,<br>
			ἀλλοῦ θὰ πᾶς μετ᾿ οὐ πολύ, δὲν ξεύρεις τὴν ἡμέρα.</p>

			<p>Καὶ τοῦτο δὲν εἶν᾿ νὰ γελᾷς, ἀλλὰ νὰ κλαίῃς μᾶλλον,<br>
			γιατ᾿ εἶναι, φίλε, δυὼ τινά, ποὺ μέλλουν δίχως ἄλλο.</p>

			<p>Τὸ ἓν ἀπ᾿ τ᾿ ἄλλο φοβερόν, κι ὁ νοῦς ὅταν συλλάβῃ,<br>
			τὸν περὶ τούτου στοχασμόν, γίνεται ὅλως ζάλη.</p>

			<p>Τὸ ἕνα εἶναι ἀγαθῶν δόξης αἰωνιότης,<br>
			χάριτος θείας παροχή, εὔκλεια καὶ λαμπρότης.</p>

			<p>Τὸ ἄλλο εἶναι θλιβερῶν δεινῶν αἰωνιότης,<br>
			πυρὸς γεέννης συνοχή, κυρίως ἀθλιότης.</p>

			<p>Καὶ λάβε λίγον στοχασμόν, καὶ εἰς τὸν νοῦν σου φέρε,<br>
			ὅτι ὁδεύεις συνεχῶς, περνοῦσι αἱ ἡμέραι.</p>

			<p>Κι ἡ ματαιότης σου αὐτὴ μὲ ὅλα τὰ καλά της,<br>
			σὲ μίαν ὥρα φεύγ᾿ εὐθύς, καὶ μόνον τὰ δεινά της.</p>

			<p>Σὲ μένουν καὶ μετανοεῖς, γιὰ τὴν τυφλότητά σου,<br>
			ἀφ᾿ οὗ πρὸ ὀφθαλμῶν πολλὰ εἶχες διδάγματά σου.</p>

			<p>Καὶ τοῦτο μόν᾿ ἂν στοχασθῇς, πῶς μὲ τὴν φρόνησίν σου,<br>
			σ᾿ αὐτὸν τὸν λιγοστὸν καιρόν, τῆς ἐν ῥοπῇ ζωῆς σου.</p>

			<p>Τρία θαυμάσια καλά, κάμνεις στὸν ἑαυτόν σου,<br>
			βεβαίως θέλεις βουληθῇς, μὴ χάσῃς τὸν καιρόν σου.</p>

			<p>Τὸ ἕνα εἶν᾿ ὅτι κι ἐδῶ εἰς ταύτην τὴν ζωήν σου,<br>
			νὰ ζήσῃς θέλεις εὐτυχῶς μὲ δόξαν κι ἄνεσίν σου.</p>

			<p>Τὸ ἄλλο εἶν᾿ ὅτ᾿ ἀσφαλῶς αἱ πανδειναι ἐκεῖναι,<br>
			αἱ τῆς γεέννης φοβεραί, αἰώνιαι ὀδύναι.</p>

			<p>Δὲν εἶν᾿ γιὰ λόγου σου αὐταί, καὶ εἶσαι γλιτωμένος,<br>
			καὶ τοῦτο μον᾿ εἶν᾿ ἀρκετὸν νὰ εἶσαι κερδεμένος.</p>

			<p>Τὸ τρίτον καὶ τὸ θαυμασιτόν, ὅτ᾿ ἐν ταυτῷ ἐμβαίνεις,<br>
			εἰς τ᾿ ἀγαθὰ τοῦ οὐρανοῦ, αἰώνια νὰ χαίρῃς.</p>

			<p>Ταῦτα λοιπὸν ἂν στοχασθῇς, πόσα καλὰ θὰ κάμῃς,<br>
			τὸν ἑαυτόν σου παρεμπρός, εἰς τάξιν ἐὰν βάλῃς.</p>

			<p>Εἶναι ἀδύνατον σχεδόν, νὰ μὴν ἔλθῃς κλίσιν,<br>
			τοῦ νὰ ζητήσῃς μοναχός, τόσων καλῶν τὴν κτῆσιν.</p>

			<p>Μὴν ἀμελήσης τὸ λοιπόν, καὶ κάμνεις ἀδικία,<br>
			στὸν ἑαυτόν σου φοβεράν, ὅπερ πολλὴ κακία.</p>

			<p>Κι θέλῃς νὰ εὐκολυνθῇς, εἰς ὅσα σὲ πειράζουν,<br>
			ἔχε στὸν νοῦν σου συνεχῶς, ἐκεῖνο ποὺ φωνάζουν.</p>

			<p>Τὰ πρᾶγμα πρὸ ὀφθαλμῶν, κι ὀλ᾿ οἱ πεπεδευμένοι,<br>
			οἱ συγγενεῖς καὶ φίλοι σου, καίτοι ἀποθαμένοι.</p>

			<p>Ὅτι γῆ εἶ σὺ ἀληθῶς, εἰς γῆν καὶ ἀπελεύσῃ,<br>
			καὶ ἐν νεκροῖς μετ᾿ οὐ πολύ, συνάριθμος σὺ ἔσῃ.</p>

			<h2>Τέλος καὶ τῷ Θεῷ Δόξα καὶ κλέος. Ἀμήν.-</h2>

			</td>
		</tr>
	</table>
</div>

<hr>

</body>

</html>