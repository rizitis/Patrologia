<html>

<head>
<title>Ανώνυμος Αγιορείτης Μοναχός - Προετοιμασία</title>
<meta http-equiv="Content-Language" content="el">
<meta http-equiv="Content-Type" content="text/html; charset=utf-8">
<link rel="stylesheet" type="text/css" href="../../../styles.css">
</head>

<body lang="el">

<h1 style="text-align: center">Προετοιμασία γιὰ τὸν θάνατον</h1>

<p style="text-align: center"><font color="#cc0000">Ἀλφαβητικὴ ἀκροστιχίς</font></p>
<p style="text-align: center"><font color="#cc0000">Ποίημα 
Ἁγιορείτου μοναχοῦ τινος</font></p>
<div align="center">
<table border="0" cellpadding="8" id="table1">
	<tr>
		<td>

		<h2>Ἐκδοχὴ Α´</h2>

		<p><b>Ἄ</b>ρχοντες καὶ μεγιστᾶνες καὶ λοιποὶ πτωχολογιά,
		<br>
		θάνατος μᾶς περιμένει, νέους, γέρoυς καὶ παιδιά.</p>

		<p><b>Β</b>λέπετε μὴ πλανηθεῖτε, εἰς τῆς γῆς τὰ ἀγαθά, <br>
		ἐπειδὴ καὶ ταῦτα πάντα, ὅλα εἶναι περιττά.</p>

		<p><b>Γ</b>ῆ εἶναι τὰ σώματά μας, εἰς τὸ χῶμα θὰ θαφτoῦν, <br>
		στὴν δεύτερα παρουσία αἱ ψυχαίς μας θὰ κριθοῦν.</p>

		<p><b>Δ</b>ὲν μᾶς συνοδεύει τότε πλοῦτος δόξα καὶ τιμή,<br>
		ὅλα δῶ τὰ παρατοῦμε καὶ πηγαίνομε γυμνοί.</p>

		<p><b>Ἐ</b>πλανήθηκεν ἡ φύσις, εἰς τοῦ κόσμου τὰ φθαρτά. <br>
		κι᾿ ὅσα τὴν ψυχήν μας βλάπτουν ῾κεῖνα θέλει καὶ ζητᾷ.</p>

		<p><b>Ζ</b>ήλευε τοὺς ἐναρέτους, ἐπιθύμει τοὺς καλοὺς <br>
		καὶ μὴν βάλλεις εἰς τὸν νοῦν σου τοὺς κακοὺς συλλογισμούς.</p>

		<p><b>Ἤ</b>κουσα εἶδον πολλάκις ὅτι εἴπανε πολλοί,<br>
		σὰν γεράσουν καὶ χορτάσουν κάμνουσι τὴν ἀποχή.</p>

		<p><b>Θ</b>ανατώνεται τὸ σῶμα μένει ἡ ψυχὴ γυμνή,<br>
		κλαίει χύνει μαῦρα δάκρυακαὶ οὐδεὶς τὴν ἐλεεῖ.</p>

		<p><b>Ἰ</b>δεῖτε, ἰδεῖτε, ἀδελφοί τὸ τέλος τῆς ζωῆς μας, <br>
		τούτου χάριν ἂς φροντίσομε τὴν ἀθάνατον ψυχήν μας.</p>

		<p><b>Κ</b>άλλιο διορθώσου τώρα ὅπου ἔχεις τὸν καιρόν <br>
		παρὰ νὰ φλογίζεσαι τότε εἰς τὴν γέεννα τοῦ πυρός.</p>

		<p><b>Λ</b>υπηθεῖτε τὴν ψυχήν σας ὅλοι οἱ ἁμαρτωλοί,<br>
		χύσατε τὰ δάκρυά σας εἰς τὴν πρόσκαιρο ζωή.</p>

		<p><b>Μ</b>ὴν ὀρέγεστε τοῦ κόσμου πράγματα προσωρινά,<br>
		ὅτι ὁ Χριστὸς μᾶς τάζει τὴν αἰώνιων χαρά.</p>

		<p><b>Ν</b>ὰ ἦτο βολετὸ νὰ πάγεις εἰς τὸν Ἅδη καὶ νὰ δεῖς<br>
		εἰς καμία χαρὰ τοῦ κόσμου δὲν γυρίζεις νὰ ἰδεῖς.</p>

		<p><b>Ξ</b>αφνικὰ φθάνει ὁ χειμώνας καὶ θερίζει τὴν ζωὴν<br>
		θερίζει καὶ τὴν δόξα τὴν ματαίαν καὶ τερπνή.</p>

		<p><b>Ὅ</b>λοι μας τὰ θεωροῦμε καὶ προβλέπομε καλά,<br>
		πὼς ὁ κόσμος εἶναι πλάνος καὶ ὁλοὲν μᾶς ἀπατᾶ.</p>

		<p><b>Π</b>άντες τιμήσατε τὴν ἀρετή, νὰ λάβετε βραβεῖον<br>
		τὴν βασιλεία τοῦ Χριστοῦ, χαρὰ ἄνευ δακρύων.</p>

		<p><b>Ρ</b>ώτα τοὺς ἀποθαμένους εἰς τὸν Ἅδη πῶς περνοῦν,<br>
		ὅτι τὸ σκωλήκια ὅλους τοὺς ἀθλίους κατελοῦν.</p>

		<p><b>Σ</b>ῴνονται τὰ ψέματά μας ἀμαυρώνεται τὸ φῶς<br>
		χάνεται κ᾿ ἡ νοστιμάδα κι᾿ ὅλος μας ὁ στολισμός.</p>

		<p><b>Τ</b>ίποτε δὲν διαφεύγει ἀπὸ τοῦ Θεοῦ τὸν νοῦν<br>
		ὅλα τὰ κρυπτὰ τοῦ κόσμου ἐκεῖ θὰ φανερωθοῦν.</p>

		<p><b>Ὑ</b>πηρέται καὶ Κριταί, ἄθεοι καὶ χριστιανοί,<br>
		ὅλοι θὰ παρασταθοῦμε εἰς τὸν φοβερὸ Κριτή.</p>

		<p><b>Φ</b>άγε σύμμετρα καὶ πιές, δῶσε καὶ τινὸς πτωχοῦ,<br>
		διὰ νὰ ἔχεις παρρησία στὸ κριτήριο τοῦ Χριστοῦ.</p>

		<p><b>Χ</b>άνονται τὰ σώματά μας χάνονται καὶ τὰ ὀστά,<br>
		στὴν δεύτερα παρουσία γίνονται πάλιν σωστά.</p>

		<p><b>Ψ</b>εύτικη εἶν᾿ τώρα ἡ δόξα ψεύτικη καὶ ἡ τιμή,<br>
		καὶ ὡς ὄνειρο τὰ πλούτη καὶ ὡσὰν ἄνθος ἡ ζωή.</p>

		<p><b>Ὦ</b> ψυχή μου παναθλία, λυπημένον μου κορμί,<br>
		κλαύσατε ἀπὸ καρδία τώρα ὅπου εἶσθε μαζί.</p>
		</td>
		<td>

		<h2>Ἐκδοχὴ Β´</h2>

		<p><b>Ἄ</b>ρχοντες καὶ μεγιστᾶνες, καὶ λοιπὴ φτωχολογιά·<br>
		θάνατος μᾶς περιμένει, νέους, γέρους καὶ παιδιά.</p>

		<p><b>Β</b>λέπετε μὴν πλανηθῆτε, εἰς τοῦ κόσμου τ᾿ ἀγαθά·<br>
		πλούτη, δόξαις κ᾿ εὐμορφίαις, εἶναι ὅλα περιττά.</p>

		<p><b>Γ</b>ῆ εἶναι τὰ σώματά μας, κ᾿ εἰς τὴν γῆν θὰ ἐπιστραφοῦν·<br>
		στὴν Δευτέραν Παρουσίαν, ὅμως θὰ ἀναστηθοῦν.</p>

		<p><b>Δ</b>ιὰ νὰ λογοδοτήσουν, ὅ,τι ἔπραξαν στὴν γῆν·<br>
		ὅταν ἦσαν ἡνωμένα, μὲ τὴν ἄϋλον ψυχήν.</p>

		<p><b>Ἐ</b>κεῖ μέσα εἰς τὸν τάφον, ἄσοφος καὶ ὁ σοφός·<br>
		Βασιλεὺς καὶ στρατιώτης, πλούσιος καὶ ὁ πτωχός.</p>

		<p><b>Ζ</b>ήσαντες στὸν κόσμον τοῦτον, οὗτοι ἄνισον ζωήν·<br>
		μέσα ὅμως εἰς τὸν τάφον, ἔχουν τὴν αὐτὴν τιμήν.</p>

		<p><b>Ἡ</b> σαπίλα καὶ ἡ βρῶμα, καὶ σκωλήκων ὁ ἐσμός·<br>
		κάμνουν τὴν ἐνέργειάν των, καὶ συγχρόνως καὶ κοινῶς.</p>

		<p><b>Θ</b>ἄλθῃ ὅμως μία ὥρα, καθὼς εἶπεν ἡ Γραφή·<br>
		καὶ θ᾿ ἀναστηθῶσι πάντες, καὶ μεγάλοι καὶ μικροί.</p>

		<p><b>Ἵ</b>να δώσῃ ὁ καθένας, ἀκριβῆ λογαριασμόν·<br>
		τῶν ἐν τῇ ζωῇ του ἔργων, τῶν κρυπτῶν καὶ φανερῶν.</p>

		<p><b>Κ</b>αὶ ἡ μέρα καὶ ἡ ὥρα, εἶναι ἄγνωστος αὐτή·<br>
		πότε θὰ παρασταθῶμεν, ἔμπροσθεν εἰς τὸν Κριτή.</p>

		<p><b>Λ</b>όγοι μερικῶν Πατέρων, λέγουν κάπως ἀμυδρῶς·<br>
		πῶς στὸν ὄγδοον αἰῶνα τέλος κόσμου τοῦ παντός.</p>

		<p><b>Μ</b>όνους τότε μακαρίζει, ὁ Δεσπότης τοῦ παντός·<br>
		τοὺς τὰς θείας ἐντολάς Του, ἐκπληρώσαντας πιστῶς.</p>

		<p><b>Ν</b>όμους τοῦ Εὐαγγελίου, Ἀποστόλων Διατάξεις·<br>
		καὶ τῶν Οἰκουμενικῶν Συνόδων, Δόγματα καὶ ἀποφάσεις.</p>

		<p><b>Ξ</b>ενοτρόπους τιμωρίας, ἔχουσι νὰ ὑποστῶσι·<br>
		ὅσοι τοῦ Χριστοῦ τῶν Νόμων, παραβάται εὑρεθῶσι.</p>

		<p><b>Ὀ</b>δυρμός, καὶ πῦρ, καὶ σκώληξ, καὶ βρυγμὸς ὁ τῶν ὁδόντων·<br>
		ἔστ᾿ αὐτῶν ἡ τιμωρία, εἰς αἰῶνας τῶν αἰώνων.</p>

		<p><b>Π</b>άντα ταῦτα βεβαιώνει, Βίβλος τοῦ Εὐαγγελίου,<br>
		ἡ ὁποία συνεγράφη, διὰ Πνεύματος Ἁγίου.</p>

		<p><b>Ῥ</b>ώμην δίδου Παντοκράτορ, εἰς τὸ πλάσμα τῶν χειρῶν Σου·<br>
		ἵνα πληρωταὶ φανῶμεν, ἅπαντες τῶν Ἐντολῶν Σου.</p>

		<p><b>Σ</b>ωτηρίας αἰωνίου, διὰ νὰ ἀξιωθῶμεν·<br>
		καὶ στὰ δεξιά Σου μέρη, ἐν τῇ Κρίσει νὰ σταθῶμεν.</p>

		<p><b>Τ</b>οὺς πιστεύοντας γνησίως, εἰς Τριάδα τὴν Ἁγίαν·<br>
		καὶ ὀρθῶς βεβαπτισμένους, ποίησον Μονήν Σου θείαν.</p>

		<p><b>Ὕ</b>ψωσον ἐκ τῶν γηΐνων, τοὺς θερμῶς μετανοοῦντας·<br>
		καὶ Πνευματικοῖς Πατράσιν, ἐξαγόρευσιν ποιοῦντας.</p>

		<p><b>Φ</b>οβερὸν καὶ ξένον θαῦμα! ἡ Μετάνοια λαμπρύνει·<br>
		καὶ στοὺς ἐξομολογηθέντας, τὸν Παράδεισον ἀνοίγει.</p>

		<p><b>Χ</b>άριν ὁ Χριστὸς παρέχει, σ᾿ ὅσους ἐξομολογηθῶσι·<br>
		καὶ στὰ ἔργα Μετανοίας, ἐν χαρᾷ ἐπιδοθῶσι.</p>

		<p><b>Ψ</b>υχῆς ὅθε σωτηρία, ἔστω ἡ ἡμῶν φροντίδα·<br>
		ἵνα φθάσωμεν αἰσίως, στὴν παντοτεινὴν Πατρίδα.</p>

		<p><b>Ὢ</b> χαρά! τί εὐτυχία! τοὺς Δικαίους περιμένει!<br>
		καὶ εἰς τί φρικώδεις τόπους, στέλλονται οἱ κολασμένοι!</p>
		</td>
	</tr>
</table>
</div>
<hr>

</body>

</html>
