<html>

<head>
<meta http-equiv="Content-Type" content="text/html; charset=utf-8">
<meta http-equiv="Content-Language" content="el">
<title>Ματαιότης Ματαιοτήρων</title>
<link rel="stylesheet" type="text/css" href="../../../styles.css">
</head>

<body lang="el">

<h1>Ματαιότης ματαιοτήτων</h1>

			<p style="text-align: center"><font color="#808080">Ἂν αὐτὴν τὴν στιγμὴν 
			ξεσκεπάζαμε
			μία πλάκα ἑνὸς εὐπρεπεστάτου τάφου <br>
			καὶ βρισκόταν κάποιος νὰ μᾶς ὁμιλήσῃ
			ἡ πρώτη λέξις ποὺ θὰ ἔβγαζε θὰ ἦτο ματαιότης. <br>
			Καὶ θὰ ἔλεγε:</font></p>

<hr width="50%">
<div align="center">
	<table border="0" cellpadding="8" id="table1">
		<tr>
			<td>

			<p>Ἄνθρωπε στάσου δυὸ λεπτὰ καὶ πρόσεξε καὶ μένα<br>
			θὰ σοῦ μιλήσω συμβουλὲς ποὺ εἶναι καλὲς γιὰ σένα.</p>

			<p>Μὲ βλέπεις κόκκαλο γυμνό, μὰ δίχως φαντασία<br>
			καὶ λὲς δὲν ἤμουν τίποτα δὲν δίδεις σημασία.</p>

			<p>Μὰ κάποτε στὰ χρόνια μου εἶχα κι ἐγὼ τὸ κάλλος<br>
			καὶ βάδιζα περήφανος σὰν φουσκωμένος γάλος.</p>

			<p>Κι εἶχα κι ἐγὼ τὴ δόξα μου, σοφία τοῦ Σωκράτη,<br>
			τοῦ Ἡρακλῆ τὴ δύναμη, φήμη πολὺ στὰ Κράτη.</p>

			<p>Εἶχα μαλλιὰ μεταξωτὰ καὶ μάγουλα σὰν μῆλο<br>
			καὶ φρύδια ποὺ δὲν βρίσκονταν σὰν τῆς ἐλιᾶς τὸ φύλλο.</p>

			<p>Εἶχα καρδιὰ τοῦ λέοντος καὶ μπράτσα σιδερένια,<br>
			ἀκούραστα τὰ πόδια μου καὶ στήθη μαρμαρένια.</p>

			<p>Εἶχα τὴ γλῶσσα τ᾿ ἀηδονιοῦ, μάτια μεγάλα μαῦρα<br>
			καὶ μερικοὶ μοῦ λέγανε ὅλα μαζὶ ποὺ ταῦρα.</p>

			<p>Γι᾿ αὐτὸ χαιρόμουνα πολὺ πὼς ἤμουν γῆς ὁ φάρος<br>
			καὶ μὲ τὸ νοῦ λογάριαζα πὼς δὲν ὑπάρχει χάρος.</p>

			<p>Μὰ πότε δὲν κατάλαβα περάσανε τὰ χρόνια<br>
			καὶ φύγανε τὰ νιάτα μου σὰν τοῦ σπιτιοῦ τὰ χιόνια.</p>

			<p>Τὸ γλέντι κι ὅλες οἱ χαρὲς περνᾶνε στὸν ἀέρα<br>
			κι ὅλη ἡ ζωὴ μοῦ φάνηκε σὰ νἄτανε μιὰ μέρα.</p>

			<p>Σὰν ἔνοιωσα γεράματα θυμᾶμαι τὰ παλιά μου,<br>
			μοῦ φάνηκε παράξενο π᾿ ἄσπρισαν τὰ μαλλιά μου.</p>

			<p>Τὸ φῶς ἀπὸ τὰ μάτια μου μικραίνει, λιγοστεύει<br>
			κι ὁ νοῦς μου πὼς ἐγήρασα ἀκόμη δὲν πιστεύει.</p>

			<p>Τὰ πόδια μου ἀδυνάτισαν, τὰ χέρια δὲν κινοῦνται<br>
			τὰ δόντια μου χαλάσανε κι αὐτὰ παραπονοῦνται.</p>

			<p>Κατάλαβα τὸν θάνατο, σὲ λίγο τελειώνω<br>
			καὶ τότε βάζω μιὰ φωνὴ μὲ κλάματα καὶ πόνο.</p>

			<p>Ποιὸς μάγος φέρνει τὴ ζωὴ καὶ ποιὸ γιατρὸ νὰ πάρω<br>
			καὶ ποιὸς μπορεῖ καὶ δύναται ποὺ νὰ νικᾶ τὸ χάρο;</p>

			<p>Θὰ τοῦ χαρίσω κτήματα καὶ λίρες ὅσες θέλει<br>
			ἀρκεῖ τοῦ χάρου τὸ σπαθὶ νὰ σπάσῃ καὶ τὰ βέλη.</p>

			<p>Κανεὶς δὲν μ᾿ ἀποκρίθηκε κανεὶς δὲν μοὖπε ξέρει<br>
			νὰ μοῦ γλυτώσῃ τὴ ζωὴ καὶ νειᾶτα νὰ μοῦ φέρη.</p>

			<p>Λοιπὸν μιὰ μέρα τ᾿ Ἀπριλιοῦ χωρὶς νὰ περιμένω<br>
			κάποιος χτυπᾶ τὴν πόρτα μου μὲ τρόπο ἀγριεμένο.</p>

			<p>Ἦταν ψηλὸς κατάμαυρος. Φωνάζω. Τί νὰ κάνω;<br>
			Καὶ μὲ φωνὴ ποὺ τρόμαζε, μοῦ λέει σήκ᾿ ἀπάνω.</p>

			<p>Μοῦ ξέσχισε τὰ σπλάχνα μου καὶ πῆρε τὴν ψυχή μου<br>
			κι ἀμέσως πᾶν τὰ πλούτη μου μαζὶ μὲ τὴν στολήν μου.</p>

			<p>Καὶ τώρα τὰ χωράφια ποῦ πᾶν καὶ τὰ παλάτια;<br>
			Τὰ ρόδινα τὰ μάγουλα, ἡ γλῶσσα καὶ τὰ μάτια;</p>

			<p>Σκουλήκια φάγαν τὸ κορμί, τὴν ὀμορφιά, τὸ σῶμα,<br>
			ἀφοῦ μὲ λάσπη γίναμε, γενῆκαν πάλιν χῶμα.</p>

			<p>Οἱ φίλοι καὶ οἱ συγγενεῖς δὲν θέλω νὰ μὲ κλαῖνε,<br>
			θέλω κερὶ μνημόσυνο «Συγχώρησε» νὰ λένε.</p>

			<p>Ὅπως μὲ βλέπεις ἄνθρωπε καὶ σὺ θὰ καταντήσης,<br>
			γι᾿ αὐτὸ στὴν πρόσκαιρη ζωὴ μὴ λὲς νὰ καζαντήσῃς.</p>

			<p>Ὅταν γηράσω νὰ μὴ λὲς θὰ κάνω καλωσύνες,<br>
			τότε θὰ πάω στὴν Ἐκκλησιὰ πολλὲς ἐλεημοσύνες.</p>

			<p>Ὁ χάρος εἶναι λαίμαργος, δὲν ἔχει προθεσμία,<br>
			δὲν ἔχει φίλους γιὰ χαρές, ἐξαίρεση καμία.</p>

			<p>Παίρνει τὶς μάνες τῶν παιδιῶν, λεβέντες ποὺ γλεντᾶνε<br>
			ἀπὸ τὴν κούνια τὰ μωρά, κοπέλλες ποὺ πετᾶνε.</p>

			<p>Νὰ σκέπτεσαι τὸν θάνατο ἑπτὰ φορὲς τὴν ὥρα,<br>
			ὑπῆρχαν κι ἄλλοι στὴ ζωὴ μὰ δὲν ὑπάρχουν τώρα.</p>

			<p>Σὲ κάθε βῆμα πρόσεξε τοῦ Σατανᾶ τὸ βρόχι<br>
			μὴν ἀδικήσῃς ὀρφανούς, γυναῖκες χῆρες ὄχι.</p>

			<p>Πιστὰ τοὺς νόμους φύλαγε χωρὶς καμμιὰ προσθήκη<br>
			τὰς ἐντολὰς τοῦ Μωϋσῆ, τὴ Νέα Διαθήκη.</p>

			<p>Νὰ μὴν δουλεύῃς Κυριακὴ καὶ ἑορτὲς Ἁγίων<br>
			νἄχῃς ἀμόλυντη ψυχὴ καὶ καθαρὸν τὸν βίον.</p>

			<p>Νὰ μὴν κυττάζῃς πονηρά, μὴ βλασφημᾶς τὰ θεῖα,<br>
			νὰ δίδῃς περιφρόνηση τοῦ σατανᾶ τὴν βία.</p>

			<p>Τῆς μέρας τ᾿ ἁμαρτήματα καὶ πρὶν ὁ Ἥλιος δύσει<br>
			μὲ κάθε τρόπο τοῦ Θεοῦ νὰ τἄχῃς ὅλα σβήσει.</p>

			<p>Ἐλεημοσύνη, προσευχή, ἀγάπη καὶ νηστεία<br>
			αὐτὰ θὰ σώσουν τὴν ψυχή, μὴ λὲς πὼς εἶν᾿ ἀστεῖα.</p>

			<p>Ἀγάπα τὸν πλησίον σου, κακὸ ποτὲ μὴ κάνῃς<br>
			γιατὶ ἀργὰ ἢ γρήγορα θὰ σβήσῃς θὰ πεθάνῃς.</p>

			<p>Καὶ τώρα ἀναγνῶστα μου τί σκέπτεσαι νὰ κάνῃς;<br>
			τὰ λόγια ποὺ σοῦ μίλησα στὸ νοῦ σου νὰ τὰ βάνῃς·<br>
			γιατὶ αὐτοῦ ποὺ εἶσαι ἤμουνα κι ἐδῶ ποὺ εἶμαι θἄρθῃς.</p>
			</td>
		</tr>
	</table>
</div>
<hr>

</body>

</html>
