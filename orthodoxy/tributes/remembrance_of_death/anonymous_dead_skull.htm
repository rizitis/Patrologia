<html>

<head>
<meta http-equiv="Content-Language" content="el">
<meta http-equiv="Content-Type" content="text/html; charset=utf-8">
<title>Νεκροκεφαλή</title>
<link rel="stylesheet" type="text/css" href="../../../styles.css">
</head>

<body>

<h1>Νεκροκεφαλή</h1>

<p style="text-align: center"><font face="Wingdings" size="9">N</font></p>

<hr>

<div align="center">
	<table border="0" cellpadding="8" id="table1">
		<tr>
			<td>Ὦ πές μου νεκροκεφαλή, καὶ σὺ μίαν ἡμέραν<br>
			δὲν ἔπνεες τῆς φύσεως τὸν καθαρὸν ἀέραν;<p>Δὲν εἶχες πνεῦμα καὶ ἐσὺ 
			ποτὲ δὲν ὁμιλοῦσες;<br>
			δὲν τραγουδοῦσες στὴ χαρά, στὴ λύπη δὲν θρηνοῦσες;</p>

			<p>Τί ἔγιναν τὰ κάλλη σου ποὺ εἶν᾿ τὰ χρήματά σου;<br>
			τοῦ βίου σου αἱ ἡδοναὶ ἡ μαγικὴ χαρά σου;</p>

			<p>Ποὖναι τὸ μέλλον τῆς ζωῆς ποῦνε ἡ εὐτυχία;<br>
			ποῦνε αἱ δόξαι, αἱ τιμαὶ ποῦ τὰ μεγαλεῖα;</p>

			<p>Ποῦνε ἡ περηφάνεια καὶ ἡ εὐδαιμονία;<br>
			τῶν κερδοσκόπων τ᾿ ἀγαθὰ ποὺ πάντα μ᾿ ἀτιμία,<br>
			μὲ φθόνους, μὲ διαβολάς, μὲ πάθη καὶ μὲ μίση,<br>
			νομίζει ἕκαστος αὐτὴν τὴν γῆν νὰ κατακτήση;</p>

			<p>Ποὖναι τῶν πλουσίων ὁ χορὸς καὶ τῶν πτωχῶν ἡ γύρα,<br>
			ποὖν᾿ ἡ ἀδαμαντοστόλιστος βασιλικὴ πορφύρα;</p>

			<p>Ὦ πές μου νεκροκεφαλή, τί ἦσο ὅταν ζοῦσες;<br>
			πές μου μὲ ποῖα ὄνειρα στὸν κόσμον ἐπετοῦσες;</p>

			<p>Καὶ ὅμως τί κατάλαβες ὅτ᾿ εἶδες στὴν ζωήν σου;<br>
			εὐχαριστήθηκε ποτὲ στὸν κόσμον ἡ ψυχή σου;</p>

			<p>Δὲν ἦσαν ὅλα μάταια μ᾿ ἀβάσιμες ἐλπίδες;</p>

			<p>Ἐσκέφθης νεκροκεφαλὴ προτοῦ ριφθῆς στὸ μνῆμα<br>
			ὅταν διέπραττες κακῶς τὸ φοβερὸν τὸ κρίμα;</p>

			<p>Ἐσκέφθης, τί θὰ πῆ τιμὴ καὶ ὄχι ἀτιμία;<br>
			ἔζησες μὲ τὴν ἀρετή, καὶ ὄχι μ᾿ ἁμαρτία;</p>

			<p>Γιατὶ ἐδῶ εἰς τὴν ζωὴν τ᾿ ἀγριεμένο μνῆμα,<br>
			ὅπου ἀχόρταγα ρουφᾶ τοῦ κόσμου μας τὸ κῦμα;</p>

			<p>Κανένας δὲν τὸ σκέπτεται πῶς θὰ βρεθῆ μπροστά του,<br>
			νἄχῃ τὸ στόμα ἀνοικτὸ τὴν ὥρα τοῦ θανάτου.</p>

			<p>Αὐτὸ ποὺ αἰώνια ρουφᾶ ἀνθρώπινα κουφάρια,<br>
			καὶ μᾶς ἀφήν᾿ ὀπίσω του ἀνθρώπινα λιθάρια;</p>

			<p>Σβήνει τὴν κάθ᾿ ἐλπίδα μας τὴ δόλια τὴ χαρά μας,<br>
			καὶ δόλια ποτίζεται ἀπὸ τὰ δάκρυά μας.</p>

			<p>Γι᾿ αὐτὸ ὅταν πηγαίνετε εἰς τὰ νεκροταφεῖα<br>
			νὰ ρίχνετε θερμὴ ματιὰ ἐπάνω στὰ μνημεῖα.</p>

			<p>Τὰ γράμματα διαβάζετε τὸν ἄνθρωπον σκεφθῆτε,<br>
			πῶς ἦταν καὶ τί ἔγινε κι εὐθὺς μετανοεῖτε.</p>

			<p>Ὅλα αὐτὰ τὰ μνήματα κρατοῦν χρυσοῦν βιβλίο<br>
			καὶ μᾶς δεικνύουν τοῦ Θεοῦ τὸ οὐράνιο μεγαλεῖο.</p>

			<p>Ἰδοὺ μᾶς λέγουν τί ἐστὶ στὸν κόσμον ἀνθρωπότης,<br>
			τὰ πάντα εἶναι μάταια τὰ πάντα ματαιότης.</p>

			<p>Σκεφθῆτε ὅτι ἄνθρωπος πάντα στὸ μνῆμα σβύνει,<br>
			μόνον τὰς ἀναμνήσεις του εἰς τὴν ζωὴν ἀφήνει.</p>

			<p>Βρῶμα σκωλήκων γίνεται τὸ σῶμα του στὸ χῶμα,<br>
			μόν᾿ ἡ ψυχή του σώζεται εἰς τ᾿ οὐρανοῦ τὸ δῶμα.</p>

			<p>Καὶ σώζεται, ὅταν κανεὶς εἰς τὴν ζωὴν γνωρίζει,<br>
			τιμὴν καὶ δόξαν κι ἀρετὴν κι ὅτι ἀγαθὸν βαδίζει.</p>

			<p>Κι ἂν σφάλλη εἰς τὸν βίον του κι εὐθὺς μετανοήση,<br>
			τότε ἡ ψυχή του τ᾿ οὐρανοῦ τὸ δῶμα θὰ κερδίση.</p>

			<p style="text-align: center">Τέλος καὶ τῷ Θεῷ Δόξα.</p>

			</td>
		</tr>
	</table>
</div>

<hr>

</body>

</html>
