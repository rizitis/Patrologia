<html>

<head>
<meta http-equiv="Content-Type" content="text/html; charset=utf-8">
<meta http-equiv="Content-Language" content="el">
<title>Αγιος Μεγαλομάρτυς Μερκούριος</title>
<link rel="stylesheet" type="text/css" href="../styles.css">
</head>

<body lang="el">

<h1>Ἅγιος Μεγαλομάρτυς Μερκούριος</h1>

<p style="text-align: center">25 Νοεμβρίου</p>

<div align="center">
	<table border="0" cellpadding="8" cellspacing="1" id="table1">
		<tr>
			<td><p>Ὁ Ἅγιος Μερκούριος, γενναῖος στρατιώτης,<br>
			ἐγεννήθη στὴν Ἀνατολὴ καὶ χριστιανὸς ἐν πρώτοις.</p>

			<p>Ὕπαρχος ὁ πατέρας του καὶ χριστιανὸς κρυμμένος,<br>
			νὰ μὴν γνωρίζῃ ὁ βασιλιὰς ἤτανε καλυμμένος.</p>

			<p>Ἀπέθανε ὁ πατέρας του, τ᾿ Ἁγίου Μερκουρίου,<br>
			ὁ ἅγιος ἦταν στὸ στρατὸ τοῦ βασιλιᾶ Δεκίου.</p>

			<p>Ἤτανε ἀσεβέστατοι οἱ βασιλεῖς ἐκεῖνοι,<br>
			θηρία ἀνήμερα, σκληρὰ γιὰ τὴ χριστιανοσύνη.</p>

			<p>Ὁ βασιλιὰς τὸν ἅγιο στέλνει νὰ πολεμήσῃ<br>
			καὶ μὲ τὸ στράτευμα μαζὶ βαρβάρους νὰ νικήσῃ.</p>

			<p>Οἱ βάρβαροι ἦσαν πολλοί, σκέπτεται τὶ νὰ πράξῃ,<br>
			παρουσιάσθη ἄγγελος καὶ τοῦ εἶπε τὶ νὰ πράξῃ.</p>

			<p>Κρατοῦσε ξίφος ὁ ἄγγελος εἰς τὸ δεξί του χέρι,<br>
			ποὺ τὸ ἔδωσε ὁ Θεὸς στὸν ἅγιο νὰ τὸ φέρῃ.</p>

			<p>Τοῦ λέγει μὲ ἔστειλε ὁ Θεὸς γιὰ νὰ σοῦ δώσω θάρρος<br>
			καὶ τοὺς ἐχθρούς σου θὰ νικᾷς καὶ θὰ τοὺς παίρνει ὁ χάρος.</p>

			<p>Καὶ νὰ θυμᾶσαι πάντοτε αὐτὴ τὴν καλοσύνη,<br>
			καὶ ὅτι θὰ γίνῃς μάρτυρας γιὰ τὴ χριστιανοσύνη.</p>

			<p>Σὰν τ᾿ ἄκουσε ὁ ἅγιος πῆρε μεγάλη ἀνδρεία,<br>
			βαρβάρους ἐξολόθρευσε, τὰ ἄγρια θηρία.</p>

			<p>Ὅλοι ἐχθροὶ τὸν ἔβλεπαν σὰν ἄγριο λιοντάρι<br>
			καὶ ἀπὸ τὸν φόβο ἔφευγαν χάρος νὰ μὴν τοὺς πάρῃ.</p>

			<p>Τὸν ἀρχηγό τους φόνευσε καὶ κατατρομαγμένοι,<br>
			τὰ ὅπλα ἐπαράτησαν κι ἔφευγαν νικημένοι.</p>

			<p>Σὰν ἄκουσε ὁ βασιλιὰς ἀνδρεία τοῦ Ἁγίου<br>
			τὸν ἔκανε ἀρχιστράτηγο, τιμὴ τοῦ Μερκουρίου.</p>

			<p>Μερκούριος καὶ βασιλιὰς εἶχαν μεγάλη ἀγάπη<br>
			μὰ ξέχασε τὸν ἄγγελο ὅτι τὸν εἶχε μάθει.</p>

			<p>Ὅταν τοῦ ἔδωσε σπαθί, τοῦ ἔκανε ἀγγελία,<br>
			νὰ μὴν ξεχάσῃ τὸν Θεὸν παραγγελιὰ ἦταν θεία.</p>

			<p>Ἔρχεται πάλι ὁ ἄγγελος, τοῦ τὸ ὑπενθυμίζει<br>
			νὰ μὴν κοιτᾷ τὰ γήινα, ψυχή του νὰ φροντίζῃ.</p>

			<p>Τώρα θυμᾶται ὁ ἅγιος τὰ λόγια τοῦ πατέρα,<br>
			ποὺ ὅταν ζοῦσε εἰς τὴν γῆ, τοῦ ἔλεγε πᾶσα ἡμέρα.</p>

			<p>Τοῦ ἔλεγε πὼς Δημιουργὸς εἶναι ὁ καλὸς Θεός μας,<br>
			θάλασσα, οὐρανὸ καὶ γῆ μὰ καὶ τὸν ἑαυτό μας.</p>

			<p>Σκεπτόταν πὼς θὰ ἄφηνε τὰ ἀξιώματά του<br>
			καὶ ὁ Θεὸς βοήθησε τότε στὰ σχέδιά του.</p>

			<p>Ὁ βασιλιὰς ἐκάλεσε συμβούλιο μεγάλο<br>
			μαζὶ καὶ τὸ Μερκούριο καὶ ὅλο τὸ περιβάλλον.</p>

			<p>Δὲν πῆγε ὁ Μερκούριος, εὑρῆκε μιὰν αἰτία,<br>
			τὴν ἄλλη ἀποχαιρετᾷ αὐτοῦ τὴ βασιλεία.</p>

			<p>Τοῦ λέγει τότε ὁ βασιλιάς· νὰ κάνουν μιὰ θυσία<br>
			εἰς τὸν ναὸ Ἀρτέμιδος, νὰ ἔχουν προστασία.</p>

			<p>Καὶ πάλι βρίσκει πρόφασι, στὸ σπίτι του πηγαίνει<br>
			καὶ ἄφησε μόνο βασιλιὰ νὰ τόνε περιμένει.</p>

			<p>Στὸν βασιλέα φθονερῶς τώρα τὸν διαβάλλει<br>
			πῶς δὲν τιμᾷ θρησκεία του καὶ τοὺς θεοὺς προσβάλλει.</p>

			<p>Τοῦ λέγει· ὁ Μερκούριος ποὺ εἶν᾿ στὸ στρατόπεδό σου<br>
			ποὺ ἐτίμησες πολύ, ἐγίνηκεν ἐχθρός σου.</p>

			<p>Καταφρονεῖ καὶ τοὺς θεοὺς καὶ διατάγματά σου<br>
			καὶ βάζει ἀνθρώπους νὰ ἀρνηθοῦν τὴν πίστι τὴν δικιά σου.</p>

			<p>Τοῦ ἀπαντᾷ ὁ βασιλιάς· αὐτὰ δὲν θὰ πιστέψω<br>
			θὰ κάνω μία ἐξέτασι καὶ τότε θὰ μαντέψω.</p>

			<p>Κάλεσε τὸν Μερκούριο τότε εἰς τὸ παλάτι<br>
			καὶ ἀνακρίσεις ἔκανε ὑπόθεσι νὰ μάθῃ.</p>

			<p>Τοῦ λέγει· ἐγὼ σὲ τίμησα, σοῦ ἔδωσα ἀξία<br>
			καὶ σὺ περιφρονεῖς θεούς· μεγάλη ἀνοησία;</p>

			<p>Τιμή, τοῦ λέγει, ὁ ἅγιος Θεὸς ἔχει σ᾿ ἐμένα δώσει<br>
			καὶ θὰ νικήσω καὶ ἐσὲ γιὰ νὰ μὲ στεφανώσῃ.</p>

			<p>Καὶ βγάζει εὐθὺς τὴ ζώνη του καὶ τὰ ἐνδύματά του<br>
			καὶ τὸν ἐπεριφρόνησε, τὰ ἔριξε μπροστά του.</p>

			<p>Ὁ βασιλιὰς ἐθαύμασε τὸ κάλλος του ἀκόμη<br>
			καὶ στοὺς φρουροὺς παρήγγειλε, μήπως τ᾿ ἀλλάξουν γνώμη.</p>

			<p>Ὁ Ἅγιος Μερκούριος Θεὸν εὐχαριστοῦσε<br>
			καὶ τοῦ ζητοῦσε δύναμι, μαρτύριο ζητοῦσε.</p>

			<p>Ὁ Ἅγιος προσεύχεται στὴ φυλακὴ ποὺ ἦταν<br>
			καὶ ὁ ἄγγελος πάλι ἔρχεται νὰ δώσῃ μία βοήθεια.</p>

			<p>Μὲ θάρρος κήρυττε Χριστὸν διὰ νὰ λάβῃς δόξα·<br>
			μὴ φοβηθῇς τοῦ σατανᾶ τὰ ἰδικά του τόξα.</p>

			<p>Ἄφαντος γίνεται ὁ ἄγγελος· αὐτὰ τοῦ παραγγέλνει,<br>
			καὶ ὅταν ἐτελείωσε στὸν οὐρανὸ πηγαίνει.</p>

			<p>Ὁ βασιλιὰς στὸ θρόνο του πρῶτα τὸν κολακεύει<br>
			ἀλλὰ δὲν τὸ κατόρθωσε καὶ τότε ἀγριεύει.</p>

			<p>Τὸν φοβερίζει ἄγρια πὼς θὰ τὸν βασανίσῃ,<br>
			ἀφοῦ ξανὰ τὰ εἴδωλα δὲν πάει νὰ τιμήσῃ.</p>

			<p>Τοῦ λέγει τὸ ῾ξερα ἀπὸ πρὶν πὼς θὰ μὲ βασανίσῃς,<br>
			λοιπὸν μὴ χάνεις τὸν καιρό, ὅμως δὲν θὰ νικήσῃς.</p>

			<p>Δὲν τοὺς τιμῶ τοὺς δαίμονες, οὔτε τὰ εἴδωλά σου,<br>
			καὶ δὲν φοβᾶμαι ἀπειλές, οὔτε τὰ βάσανά σου.</p>

			<p>Καὶ διατάζει ὁ βασιλιάς· δεμένος μὲ τὰ χέρια<br>
			νὰ τὸν κρεμάσουνε ψηλά, νὰ κόβουν τὰ μαχαίρια.</p>

			<p>Κομμάτια ἀπὸ τὸ σῶμα του καὶ νὰ τὰ κατακαῖνε<br>
			καὶ χαίρονται οἱ ἄπιστοι, ποὺ ἔπρεπε νὰ κλαῖνε.</p>

			<p>Ἀνοίξανε πολλὲς πληγές, τὸ αἷμα πλημμυρίζει,<br>
			ὁ ἅγιος εἰς τὸν Θεὸ τὴν προσευχὴ ἀρχίζει.</p>

			<p>Γιὰ νὰ τοῦ δίνῃ δύναμη, ἐνίσχυσι, βοήθεια<br>
			ὑπέφερε γιὰ τὸν Χριστό, ποὺ εἶναι ἡ ἀλήθεια.</p>

			<p>Καὶ πάλι ἦρθε ὁ ἄγγελος, ὅπως ξανάρθε πρῶτα,<br>
			τοῦ λέγει· χαῖρε τοῦ Χριστοῦ γενναῖε στρατιῶτα.</p>

			<p>Καὶ μὲ τὸν λόγο ποὺ ἄκουσε, ἔγιανε τὸ κορμί του<br>
			καὶ εὐχαριστοῦσε τὸν Θεὸν μὲ ὅλη τὴν ψυχή του.</p>

			<p>Ὅταν τὸν εἶδε ὁ τύραννος, πὼς γιάναν οἱ πληγές του,<br>
			βάζει ἄλλα μαρτύρια, δὲν χόρταινε ποτές του.</p>

			<p>Ἀλύπητα τὸν σούβλιζαν μὲ σοῦβλες πυρωμένες,<br>
			σὰν τὶς ὀχιὲς μὲ ἀπονιά, ποὺ εἶναι ἀγριεμένες.</p>

			<p>Τὸν κρέμασαν ἀνάποδα, ἡ κεφαλή του κάτω,<br>
			μία πέτρα δένουν στὸ λαιμό, νὰ πάῃ ὁ πόνος κάτω.</p>

			<p>Ἀλλὰ ὑπέμεινε καὶ αὐτὴν σκληρὴν δοκιμασία,<br>
			ὄχι μὲ δική του δύναμι, ἀλλὰ Θεοῦ τὴν θεία.</p>

			<p>Ὁ τύραννος ἀγρίεψε, τὴν πέτρα εἶπε νὰ λύσουν,<br>
			μὲ βούρδουλα τετράκλωνα ξανὰ νὰ τὸν ραβδίσουν.</p>

			<p>Νὰ ρίχνουνε ἀδιάκοπα, διέταξε ἀκόμα,<br>
			ὥσπου νὰ φύγῃ ἡ ψυχὴ ἐπάνω ἀπ᾿ τὸ σῶμα.</p>

			<p>Ἀλλὰ καὶ αὐτὴν ὑπέμεινε σκληρὴν τὴν τιμωρία,<br>
			εἶχε πολλὴ ὑπομονὴ καὶ θεία εὐλογία.</p>

			<p>Ὁ τύραννος ἀπ᾿ τὸ κακὸ δὲν ξέρει τὶ νὰ κάνῃ,<br>
			εἶπε νὰ ἀποκεφαλισθῇ, ἀμέσως νὰ πεθάνῃ.</p>

			<p>Δήμιοι στὴν Καισάρεια τὸν σήκωσαν νὰ πᾶνε,<br>
			ἀφ᾿ ὅτου τὸν μετέφεραν καθήσανε νὰ φᾶνε.</p>

			<p>Μὰ στὸ διάστημα αὐτὸ ὁ Κύριος ἐφάνη,<br>
			τοῦ εἶπε· τὸ τέλος ἔφτασε, θὰ πάρῃς τὸ στεφάνι.</p>

			<p>Ὁ Ἅγιος Μερκούριος λέγει Χριστοῦ ἐτότες·<br>
			νὰ συγχωρήσῃ τοὺς ἐχθρούς, ποὺ ἦσαν στρατιῶτες.</p>

			<p>Ἀκόμα παρεκάλεσε, ὅσοι τὸν ἑορτάζουν<br>
			μὲ πολυπλάσιον μισθὸν εἰς τὰς ψυχὰς νὰ βάζουν.</p>

			<p>Καὶ τελευταία του δουλειὰ ποὺ ἔκανε ἀκόμα,<br>
			μὲ τὸ σταυρό του σφράγισε τὸ ἅγιόν του σῶμα.</p>

			<p>Καὶ ὅταν ἐτελείωσε τὸ σφράγισμα ἐτότες,<br>
			νὰ ἐκτελέσουν πρόσταγμα, λέγει στοὺς στρατιῶτες.</p>

			<p>Καὶ οἱ στρατιῶτες ἔκοψαν τὴν κεφαλὴ ἁγία,<br>
			ποὺ εἶχαν ἀπ᾿ τὸ βασιλιὰ τέτοια παραγγελία.</p>

			<p>Ἤτανε τότε εἴκοσι καὶ πέντε Νοεμβρίου,<br>
			ποὺ ἔκοψαν τὴν κεφαλὴ Ἁγίου Μερκουρίου.</p>

			<p>Εἴκοσι-πέντε ἦταν ἐτῶν μόλις στὴν ἡλικία,<br>
			ποὺ τοῦ ἔκοψαν τὴν κεφαλὴ στὴν πόλι Καισαρεία.</p>

			<p>Στοὺς οὐρανοὺς ἀνέβηκε ἡ πάναγνος ψυχή του,<br>
			εἶναι μεγαλομάρτυρας νὰ ἔχουμε τὴν εὐχή του.</p>

			<p>Πολλοὶ ἐθεραπεύτηκαν ποὺ βρέθηκαν κοντά του,<br>
			ἀνίατες ἀσθένειες μὲ τὴν βοήθειά του.</p>

			<p>Ἐγράφη ἕνα γεγονὸς στὸν βίο τοῦ Ἁγίου,<br>
			ποὺ ἔγινε τὴν ἐποχὴ Μεγάλου Βασιλείου.</p>

			<p>Ἦταν ὁ Ἰουλιανὸς στὴν εἰδωλολατρία,<br>
			καὶ ἦταν ἐχθρὸς Χριστοῦ στὴν πίστι τὴν ἁγία.</p>

			<p>Τὸν Ἅγιο Βασίλειο δὲν σέβονταν καθόλου,<br>
			εἰδωλολάτρης ἤτανε στὰ χέρια τοῦ διαβόλου.</p>

			<p>Φοβέριζε τοὺς χριστιανοὺς πὼς θὰ τοὺς καταστρέψῃ,<br>
			ἀπ᾿ τὴν Περσία νικητὴς ὅταν θὰ ἐπιστρέψῃ.</p>

			<p>Ὁ Ἅγιος Βασίλειος εἶδεν μιὰ ὀπτασία,<br>
			Ἀγγέλους, θρόνο λαμπερὸ στὴ μέση ἡ Παναγία.</p>

			<p>Ἡ Παναγία σὲ ἄγγελο δίνει παραγγελία,<br>
			νὰ ποῦνε στὸ Μερκούριο παραγγελία θεία.</p>

			<p>Μὲ τὸ σπαθὶ τὸ κοφτερὸ νὰ πάῃ νὰ σκοτώσῃ<br>
			τὸν ἄθεο Ἰουλιανὸ καὶ νὰ τὸν ἐξοντώσῃ.</p>

			<p>Νεκρὸς ἦταν ὁ ἅγιος, μὰ πιάνει τὸ σπαθί του,<br>
			σκοτώνει Ἰουλιανό, τοῦ παίρνει τὴν πνοή του.</p>

			</td>
		</tr>
	</table>
</div>

<hr>

</body>

</html>