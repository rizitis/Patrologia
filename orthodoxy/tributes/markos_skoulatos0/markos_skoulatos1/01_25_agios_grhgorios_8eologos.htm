<html>

<head>
<meta http-equiv="Content-Type" content="text/html; charset=utf-8">
<meta http-equiv="Content-Language" content="el">
<title>Αγιος Γρηγόριος Θεολόγος</title>
<link rel="stylesheet" type="text/css" href="../styles.css">
</head>

<body lang="el">

<h1>Ἅγιος Γρηγόριος ὁ Θεολόγος</h1>

<p style="text-align: center">25 Ιανουαρίου</p>

<div align="center">
	<table border="0" cellpadding="8" cellspacing="1" id="table1">
		<tr>
			<td>Γιγάντιο ἀνάστημα ἦν τῆς Ὀρθοδοξίας<br>
			Θεολόγος ὁ Γρηγόριος, ποιμὴν τῆς Ἐκκλησίας.<p>Τριακόσια εἴκοσι ἐννιὰ 
			εἰς Ναζιανζὸ γεννᾶται<br>
			καὶ οἱ γονεῖς του ἤτανε καὶ οἱ δυὸ ἀριστοκράται.</p>

			<p>Νόννα λέν᾿ τὴ μητέρα του, Γρηγόριο πατέρα,<br>
			τὸν σπούδαζε χριστιανικὰ ἡ Νόννα ἡ μητέρα.</p>

			<p>Εἶχε καὶ μία ἀδερφή, τὴ λέγαν Γοργονία,<br>
			τοῦ δίνουν γάλα τοῦ Χριστοῦ, ζωὴ τὴν αἰωνία.</p>

			<p>Πατέρα τοῦ Γρηγόριου τὸν κάναν ἱεράρχη,<br>
			στὴν πόλι τῆς Ναζιανζοῦ τοὺς χριστιανοὺς νὰ ἄρχῃ.</p>

			<p>Ὁ νεαρὸς Γρηγόριος ἀρχίζει νὰ διαβάζῃ,<br>
			γιὰ τὸ Χριστὸ ἡ μητέρα του ἡ Νόννα κουβεντιάζει.</p>

			<p>Σὰν εἶχε γίνει νεαρὸς τότε στὴν ἡλικία,<br>
			σπούδασε στὴν Καισάρεια καὶ στὴν Καππαδοκία.</p>

			<p>Μαθαίνει τὴ ρητορικὴ καὶ τὴ φιλοσοφία<br>
			καὶ ἀκολουθοῦνε οἱ σπουδὲς καὶ στὴν Ἀλεξανδρεία.</p>

			<p>Ἐγνώρισε ὁ Γρηγόριος ἐκεῖ δύο πατέρες<br>
			Ἀντώνιο καὶ Ἀθανάσιο ἐκεῖνες τὶς ἡμέρες.</p>

			<p>Ἔπειτα ἔβαλε στὸ νοῦ νὰ πάῃ στὴν Ἀθήνα,<br>
			μὲ πλοῖο ἐταξίδευε καιρὸς ἤτανε φίνα.</p>

			<p>Μὰ ὁ καιρὸς ἐχάλασε, ἡ θάλασσα μουγκρίζει,<br>
			καὶ τὸ καράβι προσπαθεῖ νὰ τὸ καταποντίζει.</p>

			<p>Ἔκλαψε ὁ Γρηγόριος, κάνει τὴν προσευχή του,<br>
			γιατὶ ἦταν ἀβάπτιστος, μὴν χάσῃ τὴν ψυχή του.</p>

			<p>Ἦταν τότε συνήθεια, βαπτίζονταν μεγάλοι,<br>
			γι᾿ αὐτὸ στεναχωρέθηκε στῆς θάλασσας τὴν πάλη.</p>

			<p>Μὰ ὁ Πανάγαθος Θεὸς ἀκούει προσευχή του·<br>
			ἐκόπασε ὁ ἄνεμος εὐφράνθη ἡ ψυχή του.</p>

			<p>Περνᾷ ἡ περιπέτεια καὶ φθάνει στὴν Ἀθήνα·<br>
			μαθαίνει τὴν ἑλληνικὴ γλῶσσα τὰ χρόνια ἐκεῖνα.</p>

			<p>Ἐσπούδασε φιλόλογος καὶ τὴ φιλοσοφία·<br>
			μιλοῦσε γιὰ τὰ Δόγματα, Τριάδα τὴν Ἁγία.</p>

			<p>Σπούδαζε καὶ ὁ Βασίλειος ἀπ᾿ τὴν Καππαδοκία·<br>
			ταιρίαζαν σ᾿ ὅλα στὶς σπουδὲς καὶ πιάσανε φιλία.</p>

			<p>Μέναν καὶ ἔτρωγαν μαζί, πήγαιναν στὸ σχολεῖο·<br>
			ἤτανε δύο σώματα, μὰ μία ψυχὴ οἱ δύο.</p>

			<p>Μόνο δύο δρόμους ἔμαθαν ποὺ ζοῦσαν στὴν Ἀθήνα,<br>
			ὥσπου τελείωσαν οἱ σπουδές, ὅλα τὰ χρόνια ἐκεῖνα·</p>

			<p>ἕναν πανεπιστήμιο καὶ ἄλλον στὴν ἐκκλησία,<br>
			μὲ ἄλλους νέους, ἀνήθικους, δὲν εἶχαν γνωριμία.</p>

			<p>Ἐσπούδασε ὁ Βασίλειος, Καισάρεια πηγαίνει,<br>
			καὶ ἄφησε τὸ Γρηγόριο, ποὺ ἦσαν ἀδελφωμένοι.</p>

			<p>Ἦταν συγκινητικός, πολὺ ὁ χωρισμός τους,<br>
			εὐχήθηκαν συνάντηση στὸν τόπο τὸ δικό τους.</p>

			<p>Σὰν ἔφυγε ὁ Βασίλειος, μετὰ ἀπὸ ἕνα χρόνο<br>
			ἔφυγε καὶ ὁ Γρηγόριος, ἀβάσταχτο εἶχε πόνο.</p>

			<p>Στράφηκε στὴ Ναζιανζό, πέρασε ἀπ᾿ τὴν πόλι,<br>
			Καισάριο βρῆκε ἀδερφό, θεραπευόταν ὅλοι.</p>

			<p>Ἐπῆγε στὴ Ναζιανζό, εὑρῆκε τοὺς γονεῖς του,<br>
			καὶ τώρα ἑτοιμάζεται διὰ τὴν βάπτισή του.</p>

			<p>Τὸν βάπτισε ὁ πατέρας του, τοῦ βάζει Ἅγιο Μύρο<br>
			καὶ χαίρονταν οἱ χριστιανοὶ ποὺ βρίσκονταν τριγύρω.</p>

			<p>Ἔφυγε ἀπ᾿ τὴν Ἀριανζό, στὴν ἔρημο πηγαίνει,<br>
			ὁ Ἅγιος Βασίλειος ἐκεῖ τὸν περιμένει.</p>

			<p>Καὶ οἱ δύο τοὺς ἐχαρήκανε ὕστερα ἀπὸ τόσα χρόνια,<br>
			ποὺ στὴν Ἀθήνα ζούσανε ὡσὰν τὰ χελιδόνια.</p>

			<p>Τοῦ ἐμήνυσε ὁ πατέρας του πὼς ἱερεὺς νὰ γίνῃ,<br>
			ἐδίσταζε ὁ Γρηγόριος ἀπὸ ταπεινοφροσύνη.</p>

			<p>Ἤτανε θέλημα Θεοῦ ἐσκέφτηκε κατόπι,<br>
			ποὺ τὸν παρακαλούσανε πάντες πιστοὶ ἀνθρῶποι.</p>

			<p>Τὸν χειροτονεῖ ὁ πατέρας του, παροῦσα καὶ ἡ μητέρα,<br>
			ἐκήρυττε στὴ Ναζιανζὸ τὴ νύκτα καὶ τὴ μέρα.</p>

			<p>Εἰς τοὺς ἀνθρώπους ἐκήρυττε τὴν ἐλεημοσύνη,<br>
			ὅτι ὅ,ποιος τρέφει τὸ φτωχό, εἰς τὸν Χριστὸ τὰ δίνει.</p>

			<p>Τὰ σφάλματα στοὺς χριστιανοὺς νὰ τοὺς τὰ συγχωροῦνε,<br>
			ἂν θέ᾿νε στὸν παράδεισο ἐκεῖ νὰ κατοικοῦνε.</p>

			<p>Πολέμησε Ἰουλιανὸ τότε τὸν παραβάτη,<br>
			ποὺ ἐδίωξε χριστιανούς· ἦταν εἰδωλολάτρης.</p>

			<p>Μεγάλο εἶχε πόλεμο γιὰ τὴ χριστιανοσύνη,<br>
			ἀλλὰ τὸν πλήρωσε ὁ Θεὸς μὲ τὴ δικαιοσύνη.</p>

			<p>Τοῦ ἐκήρυξαν τὸν πόλεμο, μάχη καὶ ἀνταρσία,<br>
			τριάντα δύο τὰ χρόνια του, σκοτώθη στὴν Περσία.</p>

			<p>Ὁ Ἅγιος Βασίλειος στὸ φίλο του προτείνει,<br>
			γιὰ νὰ δεχθῇ ὁ Γρηγόριος τὴν ἀρχιερωσύνη.</p>

			<p>Τόσο πολὺ τὸν πίεσε μὲ τὴν ἐπιμονή του,<br>
			δέχεται ὁ Γρηγόριος φίλου τὴ συμβουλή του.</p>

			<p>Εὑρῆκε ἐμπόδια πολλά, στὴν ἔρημο πηγαίνει,<br>
			προσεύχεται εἰς τὸ Θεὸ νὰ ἰδῇ τὶ θ᾿ ἀπογένῃ.</p>

			<p>Μετὰ ἀπὸ μῆνες ἀρκετούς, Ναζιανζὸ γυρίζει,<br>
			τὸν γέροντα πατέρα του ἄρχισε νὰ φροντίζῃ.</p>

			<p>Ἀσθενικὸς σωματικῶς ἤτανε στὸ κορμί του,<br>
			φάρμακο τῶν ἀσθενειῶν ἦταν ἡ προσευχή του.</p>

			<p>Ἐπέθαναν τ᾿ ἀδέλφια του, ἐπόνεσε ἡ ψυχή του,<br>
			μὰ πιὸ πολὺ ἐλυπήθηκε σὰν πέθαναν οἱ γονεῖς του.</p>

			<p>Σὰν ἀπεθάναν οἱ γονεῖς πάει στὴν Ἰσαυρία<br>
			Ἁγίας Θέκλας τὴ μονὴ γιὰ νὰ βρεῖ ἡσυχία.</p>

			<p>Εἰς τὴν Κωνσταντινούπολη σὰν ἄγρια θηρία<br>
			πολέμησαν ἀνελέητα τὴν τοῦ Χριστοῦ θρησκεία.</p>

			<p>Ἐκεῖ ἦταν Ἀρειανοὶ καὶ οἱ πνευματομάχοι<br>
			καὶ ἄλλες αἱρέσεις πολεμοῦν χριστιανοὺς μὲ μάχη.</p>

			<p>Τὸ ἔμαθε ὁ Γρηγόριος κάνει τὴν προσευχή του<br>
			καὶ στὴν Κωνσταντινούπολι ἦν ἡ ἀποστολή του.</p>

			<p>Εὑρῆκε λύκους αἱρετικούς, πάει νὰ πολεμήσῃ,<br>
			μὲ τοῦ Χριστοῦ τὴ δύναμι, ὅλους θὰ τοὺς νικήσῃ.</p>

			<p>Ἐσύναξε χριστιανοὺς μὲ τὰ κηρύγματά του,<br>
			ἀκόμα καὶ οἱ ἄθεοι ἐρχόντανε κοντά του.</p>

			<p>Ἀρειανοὶ ἐλύσσαξαν, δὲν ξέρουν τὶ νὰ κάνουν·<br>
			τὸν Ἅγιο Γρηγόριον ἐθέλησαν νὰ ξεκάνουν.</p>

			<p>Ὁρμήσανε σὰν τὰ σκυλιὰ μέσα στὴν ἐκκλησία,<br>
			ἦταν Μεγάλο Σάββατο καὶ εἶχε λειτουργία.</p>

			<p>Ἐμπήκανε ὡς βάρβαροι, τοὺς χριστιανοὺς χτυποῦσαν,<br>
			τὸν Ἅγιο στὸ ἱερὸ τὸν ἐλιθοβολοῦσαν.</p>

			<p>Ἐφύλαξὲ τον ἀβλαβῆ ἡ χάρις τοῦ Κυρίου,<br>
			μὰ ἐμόλυναν τὰ Ἅγια τοῦ θυσιαστηρίου.</p>

			<p>Μὲ ἄλλο τρόπο ὁ Ἅγιος, μεγάλη ἠρεμία,<br>
			πολέμησε τοὺς ἄγριους μὲ τὴν μακροθυμία.</p>

			<p>Ἔφυγαν οἱ πολέμιοι ἀπὸ τὴν ἐκκλησία,<br>
			καὶ οἱ πιστοὶ ἀκούσανε τὴν θεία λειτουργία.</p>

			<p>Θελήσανε οἱ Ἀρειανοὶ τὴν ἀρχιερωσύνη,<br>
			ἕνας ἀρειανόφρονας ἐπίσκοπος νὰ γίνῃ.</p>

			<p>Ὅμως ἐξέλεξε ὁ Θεὸς Γρηγόριον τὸν θεῖον,<br>
			νὰ ῾ν᾿ στὴν Κωνσταντινούπολι καὶ στὸ Πατριαρχεῖον.</p>

			<p>Παρουσιάσθη μὲ σπαθὶ ἕνας νὰ τὸν σκοτώσῃ,<br>
			μὲ ἀγάπη καὶ πραότητα ὁ ἅγιος τὸν εἶχε σώσει.</p>

			<p>Ἐδίδασκε τὸ ποίμνιον πάντοτε μὲ ἀγάπη·<br>
			ἦταν πολὺ εἰρηνικὸς δὲν ἤθελε τὰ πάθη.</p>

			<p>Ἤρθανε ἀπὸ τὴν Αἴγυπτο ἐτότε Ἱεράρχες,<br>
			στὴν ἐκλογὴ δυστρόπησαν, ἀρχίνησαν τὶς μάχες.</p>

			<p>Εἰς τὴν Κωνσταντινούπολη δὲν ἤθελαν νὰ γίνῃ<br>
			ὁ Ἅγιος Γρηγόριος καὶ νὰ τοὺς διευθύνῃ.</p>

			<p>Σὰν τὸ ᾿μαθε ὁ Ἅγιος, τοῦ θρόνου κατεβαίνει,<br>
			ἀπ᾿ τὴν Κωνσταντινούπολι, Ἀριανζὸ πηγαίνει.</p>

			<p>Ὁ Ἅγιος ἦταν ταπεινός, δὲν ζήτησε πρωτεῖα,<br>
			οὔτε καὶ μέσα στὴν ψυχὴ εἶχε μνησικακία.</p>

			<p>Ἔφυγε ἀπ᾿ τὸ θρόνο του γιὰ νὰ ῾ρθῃ ἠρεμία,<br>
			νὰ πάψουνε οἱ πόλεμοι μέσα στὴν Ἐκκλησία.</p>

			<p>Τὰ τελευταῖα χρόνια του τῆς ἐπὶ γῆς ζωῆς του<br>
			τὰ πέρασε στὴν Ἀριανζό, σὲ κτῆμα τοῦ σπιτιοῦ του.</p>

			<p>Γράφει στὴ διαθήκη του ὅλη περιουσία<br>
			νὰ τὴν μοιράσῃ στοὺς πτωχοὺς ὅλη ἡ Ἐκκλησία.</p>

			<p>Ἔζησε χρόνια ἑξήντα δυὸ στὴν πρόσκαιρη ζωή του·<br>
			ἀγάλλεται αἰώνια στὸν οὐρανὸ ἡ ψυχή του.</p>

			<p>Στὶς εἴκοσι πέντε τοῦ μηνὸς τοῦ Ἰανουαρίου<br>
			τιμᾷ ἡ ἐκκλησία μας μνήμη τοῦ Γρηγορίου.</p>

			<p>Ἐφέρανε τὰ λείψανα μετὰ τὸ θάνατό του<br>
			εἰς τὴν Κωνσταντινούπολι διὰ μνημόσυνόν του.</p>

			<p>Στ᾿ Ἅγιον Ὄρος βρίσκεται ἡ κάρα τοῦ Ἁγίου<br>
			μέσα σὲ θήκη ὁλόχρυση, εἰς τοῦ Βατοπαιδίου.</p>

			<p>Ἦταν μεγάλος συγγραφεύς, ποιμένας τῶν ποιμένων,<br>
			καταβασίες ἔγραψε αὐτὸς τῶν Χριστουγέννων.</p>

			<p>Βασίλειο, Γρηγόριο, Χρυσόστομο, Ἰωάννη,<br>
			δικαίως τίμησε ὁ Θεὸς μὲ οὐράνιο στεφάνι.</p>

			<p>Στὸν κόσμο ἐδῶ οἱ ἁμαρτωλοὶ νὰ ἔχωμε τὴν εὐχή τους,<br>
			νὰ μᾶς θυμοῦνται πάντοτε κι ἐμᾶς στὴν προσευχή τους.</p>

			</td>
		</tr>
	</table>
</div>

<hr>

</body>

</html>