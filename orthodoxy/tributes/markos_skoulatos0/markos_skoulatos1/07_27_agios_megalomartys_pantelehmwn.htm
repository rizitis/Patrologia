<html>

<head>
<meta http-equiv="Content-Type" content="text/html; charset=utf-8">
<meta http-equiv="Content-Language" content="el">
<title>Αγιος Μεγαλομάρτυς Παντελεήμων Ιαματικός</title>
<link rel="stylesheet" type="text/css" href="../styles.css">
</head>

<body lang="el">

<h1>Ἅγιος Μεγαλομάρτυς Παντελεήμων Ἰαματικός</h1>

<p style="text-align: center">27 Ἰουλίου</p>

<div align="center">
	<table border="0" cellpadding="8" cellspacing="1" id="table1">
		<tr>
			<td><p>Στὴν πόλι Νικομήδεια εἰς τὴν Μικρὰ Ἀσία<br>
			γεννήθηκε ὁ Ἅγιος μέσ᾿ στὴν εἰδωλολατρεία.</p>

			<p>Μητέρα εἶχε χριστιανή, πατέρα εἰδωλολάτρη,<br>
			καὶ τὸ παιδὶ σκεπτότανε τὸ ποῦ θὰ ῾βρισκε ἄκρη.</p>

			<p>Εὐβούλη καὶ Εὐστόργιος ἦσαν τὰ ὄνόματά τους,<br>
			καὶ Παντολέων λέγανε τὸ τέκνον τὸ δικό τους.</p>

			<p>Τοῦ ἐδίδασκε ἡ μητέρα του χριστιανικὴ θρησκεία,<br>
			μὰ ἀπὸ μητέρα ὀρφάνεψε, μικρὸς στὴν ἡλικία.</p>

			<p>Προσπάθησε ὁ πατέρας του γράμματα νὰ τὸν μάθῃ,<br>
			καὶ σὲ γιατρὸ διδάσκαλο νὰ θεραπεύῃ πάθη.</p>

			<p>Εὐφρόσυνος ἐλέγετο ἰατρὸς τὸ ὄνομά του,<br>
			τὸν εἶχε ὁ αὐτοκράτορας εἰς τὰ ἀνάκτορά του.</p>

			<p>Σὰν εἶδε ὁ Μαξιμιανὸς τὸ νέο παλληκάρι,<br>
			εἶπε εἰς τὸν Εὐφρόσυνον μαζί του νὰ τὸν πάρῃ.</p>

			<p>Μέσα εἰς τὰ ἀνάκτορα σὰν ἰατρὸς νὰ ζήσῃ,<br>
			ὅταν πεθάνῃ ὁ Εὐφρόσυνος διάδοχο ν᾿ ἀφήσῃ.</p>

			<p>Ὁ Παντολέων ἔβλεπε τὴν εἰδωλολατρεία,<br>
			μὰ συμπαθοῦσε πάντοτε χριστιανικὴ θρησκεία.</p>

			<p>Θυμότανε παντοτινὰ τὴ χριστιανὴ μητέρα·<br>
			τὸν δίδασκε γιὰ τὸν Χριστόν, τὴν νύκτα καὶ ἡμέρα.</p>

			<p>Τὸν ἔπαιρνε καὶ πήγαιναν μαζὶ στὴν ἐκκλησία,<br>
			ὁ Παντολέων ἤτανε μικρὸς στὴν ἡλικία.</p>

			<p>Τὸν ἱερέα ἔλεγαν εἰς τὴν Νικομηδεία,<br>
			Ἑρμόλαον οἱ Χριστιανοὶ ἐκεῖ στὴν ἐκκλησία.</p>

			<p>Τὴν ἐπιστήμη ἐσπούδασε, ἕνα μόνο τοῦ λείπει,<br>
			μία ἡμέρα ἐπέρασε στ᾿ Ἑρμόλαου τὸ σπίτι.</p>

			<p>Τὸν εἶδε ὁ Ἑρμόλαος, στὸ σπίτι του τὸν βάζει<br>
			καὶ ἀπὸ ὅλες τὶς πλευρὲς τὸν Ἅγιον ἐξετάζει.</p>

			<p>Τοῦ εἶπε τὴν ἰατρικὴ ἔχει γιὰ ἐπιστήμη,<br>
			καὶ ἡ καρδιά του σκιρτᾶ γιὰ τὴν χριστιανοσύνη.</p>

			<p>Καὶ τότε ὁ Ἑρμόλαος εὑρῆκε εὐκαιρία<br>
			Καὶ τὸν κατήχησε πιστὰ εἰς τὴν ὀρθοδοξία.</p>

			<p>Ὁ Παντολέων εὐχαριστεῖ τότε μὲ τὴν καρδιά του,<br>
			τὸν ἱερέα Ἑρμόλαον καὶ πῆγε στὴν δουλειά του.</p>

			<p>Μία ἡμέρα ποὺ ἐπέστρεφε ἀπ᾿ τὸν διδάσκαλόν του,<br>
			στὸν δρόμο βρίσκει ἕνα παιδί· νεκρὸ ἦταν ἐμπρός του.</p>

			<p>Τὸ ῾χε τσιμπήσει μιὰ ὀχιά, ἦταν κουλουριασμένη,<br>
			πιὸ πέρα ἀπ᾿ τὸ νεκρὸ παιδὶ δηλητηριασμένη.</p>

			<p>Ὁ Ἅγιος τὸ λυπήθηκε, τὴν προσευχή του κάνει,<br>
			καὶ τὸν Χριστὸν παρακαλεῖ τὸ θαῦμα του νὰ κάνῃ.</p>

			<p>Κι ἀμέσως ἀνεστήθηκε νεκρὸ σὰν νὰ κοιμόταν<br>
			κι ἐπῆγε στὸν Ἑρμόλαον νὰ πῇ τὰ γεγονότα.</p>

			<p>Ἡ δὲ ὀχιὰ ποὺ ἦταν ἐκεῖ, ἔσκασε μοναχή της,<br>
			ποὺ ἔδειξε μάθημα κακὸ μὲ τὴν διαγωγή της.</p>

			<p>Ἐπίστευσε εἰς τὸν Χριστὸν γιὰ νὰ τὸν εὐχαριστήσῃ,<br>
			ἐπῆγε στὸν Ἑρμόλαον διὰ νὰ τὸν βαπτίσῃ.</p>

			<p>Βαπτίστηκε, ἐκοινώνησε ἀχράντων μυστηρίων<br>
			κι ἔπειτα ἐσυνέχισε χριστιανικόν του βίον.</p>

			<p>Ἐκάθισε στὸν Ἑρμόλαον ἐπὶ ἑπτὰ ἡμέρες,<br>
			τρεφόμενος πνευματικὰ στοῦ οὐρανοῦ τὶς σφαῖρες.</p>

			<p>Ἐτέλειωσε ἡ ἐπίσκεψη τὴν ὄγδοη ἡμέρα,<br>
			ἐστράφηκε ὁ Ἅγιος κι ἐπῆγε στὸν πατέρα.</p>

			<p>Πατέρας του τὸν ἐρωτᾷ, πῶς μία βδομάδα λείπει,<br>
			γιατὶ πολὺ ἀργοπόρησε κι ἔφυγε ἀπ᾿ τὸ σπίτι.</p>

			<p>Φίλος πιστὸς τοῦ βασιλιᾶ, ἐκεῖνος μὲ κρατοῦσε,<br>
			γιὰ βασιλέα τὸν Χριστὸν ἐκεῖνον ἐννοοῦσε.</p>

			<p>Τοῦ ἔκανε ἀνάκριση καὶ ὁ διδάσκαλός του,<br>
			ποὺ τόσες μέρες ἔλειπε δὲν ἤτανε ἐμπρός του.</p>

			<p>Τοῦ λέγει ὁ πατέρας μου ἀγόρασε χωράφι,<br>
			ἤθελε καλλιέργεια γιὰ νὰ γενῇ χρυσάφι.</p>

			<p>Πατέρα ἐννοοῦσε τὸν Θεὸν χωράφι τὴν ψυχή του<br>
			καὶ τὸ ἐκαλλιέργησε μὲ τὴν διαγωγή του.</p>

			<p>Κι ἔτσι τὸ πράγμα ἔκρυψε στὰ μάτια τοῦ δασκάλου,<br>
			ὅπως καὶ τοῦ πατέρα του μὲ δίχως λόγου ἄλλου.</p>

			<p>Ἐφρόντιζε τὸν πατέρα του, τὰ εἴδωλα ν᾿ ἀφήσῃ,<br>
			καὶ στὸν ἀληθινὸν Θεὸν εἰς τὸ ἑξῆς νὰ ζήσῃ.</p>

			<p>Τοῦ ἔκανε κατήχηση ὁ Ἅγιος τοῦ πατέρα,<br>
			γι᾿ ἄψυχα τὰ εἴδωλα ἐκείνη τὴν ἡμέρα.</p>

			<p>Τὰ εἴδωλα εἶναι ὄρθια, ρωτάει τὸν πατέρα,<br>
			γιατὶ δὲν κάθονται ποτὲ τὴν νύχτα καὶ τὴ μέρα.</p>

			<p>Καὶ ὅσα πάλι γίνανε καὶ εἶναι καθισμένα,<br>
			γιατὶ δὲν σηκωθήκανε κι εἶναι καθηλωμένα.</p>

			<p>Πατέρας ὁ Εὐστόργιος δὲν εὕρισκε τὴ λύση,<br>
			δὲν ἤξευρε στὸν Ἅγιον τὶ νὰ τοῦ ἀπαντήσῃ.</p>

			<p>Ψυχράθηκε ὁ ζῆλος του δὲν ἔκανε θυσία,<br>
			ὅπως εἶχε πρωτύτερα στὴν εἰδωλολατρεία.</p>

			<p>Προσεύχεται ὁ Ἅγιος καὶ ἕνα θαῦμα κάνει,<br>
			καὶ ἔτσι ὁ πατέρας του ἐγύρισε ἀπὸ τὴν πλάνη.</p>

			<p>Ἕναν τυφλὸν στὸν Ἅγιον ἔφεραν μία ἡμέρα,<br>
			νὰ τὸν γιατρέψῃ ὁ Ἅγιος παρόντος τοῦ πατέρα.</p>

			<p>Καὶ ἐρωτάει τὸν τυφλὸ ὁ Ἅγιος τὶ νὰ κάνῃ,<br>
			καὶ ἀπαντάει ὁ τυφλὸς τὰ μάτια νὰ τοῦ γιάνῃ.</p>

			<p>Ἐγύρισα ὅλους τοὺς γιατρούς, δὲν βρῆκα θεραπεία,<br>
			στραβός, πτωχὸς καὶ ἄθλιος, χωρὶς περιουσία.</p>

			<p>Τότε τοῦ λέγει ὁ Ἅγιος ἀμέσως ἐν τῷ ἅμα,<br>
			ὅτι ὁ ἀληθινὸς Θεός, αὐτὸς θὰ κάνει θαῦμα.</p>

			<p>Ἐσταύρωσε ὁ Ἅγιος μὲ τὸ δεξί του χέρι,<br>
			τὰ δύο μάτια τοῦ τυφλοῦ ποὺ ἐμπρός του εἶχαν φέρει.</p>

			<p>Καὶ ἔκανε ὁ Ἅγιος θερμὰ τὴν προσευχή του,<br>
			στὸν Κύριον Ἰησοῦ Χριστὸν νὰ δώσῃ τὴν εὐχή του.</p>

			<p>Ἀμέσως θαῦμα ἔγινε, ἰάθηκαν τὰ μάτια,<br>
			κι ὅλο τὸν κόσμο ἔβλεπε καὶ τοῦ Χριστοῦ παλάτια.</p>

			<p>Μὰ καὶ τὰ μάτια τῆς ψυχῆς εὑρῆκαν ἰατρεία,<br>
			γιατὶ ἤτανε πρωτύτερα στὴν εἰδωλολατρεία.</p>

			<p>Σὰν εἶδε ὁ πατέρας του Εὐστόργιος τὸ θαῦμα,<br>
			βαπτίστηκε καὶ χριστιανὸς ἔγινε ἐν τῷ ἅμα.</p>

			<p>Βαπτίστηκε καὶ ὁ τυφλὸς ἀπ᾿ τοῦ Ἁγίου χέρια,<br>
			καὶ ἀπὸ μαῦροι κόρακες ἔγιναν περιστέρια.</p>

			<p>Ἐπῆρε χαρὰν ὁ Ἅγιος μαζὶ μὲ τὸν πατέρα,<br>
			κι ἀγώνα εἰς τὴν ἀρετὴ εἴχανε κάθε μέρα.</p>

			<p>Ἐτσάκισε τὰ εἴδωλα τὰ ἔκανε κομμάτια,<br>
			σὰν εἶδε τότε τὸν τυφλὸν καὶ ἄνοιξαν τὰ μάτια.</p>

			<p>Ἔζησε ὁ πατέρας του ἀκόμα ἕνα χρόνο,<br>
			μὲ πίστι καὶ ὑπακοὴ εἰς τὸν Χριστὸν καὶ μόνο.</p>

			<p>Κατόπιν βρῆκε ὁ Ἅγιος πολλὴ περιουσία·<br>
			τὴν μοίρασε ὅλη στοὺς φτωχοὺς καὶ εἰς τὴν ἐκκλησία.</p>

			<p>Ἐργάζεται ὡς ἰατρός, ὅλους τοὺς βοηθοῦσε, <br>
			ποτὲ δὲν ἔπαιρνε λεφτά, γιατὶ τοὺς ἀγαποῦσε.</p>

			<p>Καὶ ὁ Θεὸς τὸν εὐλογεῖ στὴν ἀγαθοεργία, <br>
			νὰ κάνῃ πάντα θαύματα σ᾿ ἀρρώστους τὴν ὑγεία.</p>

			<p>Ἐδίδασκε γιὰ τὸν Χριστόν, τὸ Εὐαγγέλιό του, <br>
			καὶ ἔκανε χάρι διπλῆ εἰς τὸν συνάνθρωπόν του.</p>

			<p>Τὸν ἐζητούσανε παντοῦ γιὰ κάθε ἰατρεία, <br>
			μὰ οἱ γιατροὶ τὸν μίσησαν ἀπὸ ζηλοφθονία.</p>

			<p>Τὸν πρόδωσαν στὸν βασιλιὰ ὅλοι οἱ συνάδελφοί του, <br>
			πὼς πίστεψε εἰς τὸν Χριστόν, δὲν εἶναι πιὰ μαζί του.</p>

			<p>Τοῦ εἴπανε γιὰ τὸν τυφλό, πῶς τοῦ ῾δῶσε τὸ φῶς του,<br>
			καὶ διατάζει ὁ βασιλιὰς νὰ εὑρεθῇ ἐμπρός του.</p>

			<p>Τοῦ ἔκανε ἀνάκρισι νὰ μάθῃ τὶ θὰ γίνῃ, <br>
			θὰ προσκυνᾷ τὰ εἴδωλα, ἢ τὴ Χριστιανοσύνη.</p>

			<p>Μὲ θάρρος λέγει ὁ τυφλὸς στὸν βασιλιὰ ποὺ ἐρώτα,<br>
			ἔγινα τώρα χριστιανός, εἰδωλολάτρης πρῶτα.</p>

			<p>Σὰν τ᾿ ἄκουσε ὁ βασιλιὰς ἀμέσως διατάζει,<br>
			νὰ τοῦ κοπῇ ἡ κεφαλὴ καὶ σὰν ἀρνὶ τὸν σφάζει.</p>

			<p>Κι ἔγινε ὁ ἄλλοτε τυφλὸς μάρτυρας τοῦ Κυρίου,<br>
			τὸ λείψανό του ἔθαψαν τὰ χέρια τοῦ Ἁγίου.</p>

			<p>Τώρα καλεῖ ὁ βασιλιὰς τὸν Ἅγιον ἐμπρός του,<br>
			τὸν ἐξετάζει νὰ τοῦ πῇ ποιὸς εἶναι ὁ Θεός του.</p>

			<p>Τοῦ μίλησε γιὰ τὸν Θεὸν ποὺ εἶναι ἡ ἀλήθεια,<br>
			κι ὄχι γιὰ ψεύτικους θεοὺς ποὺ λὲν τὰ παραμύθια.</p>

			<p>Τοῦ πρότεινε ὁ Ἅγιος τὴν ἰδικήν του γνώμη,<br>
			νὰ φέρουνε ἕναν ἄρρωστο ἀνίατο ἀκόμη.</p>

			<p>Νὰ δεηθοῦν οἱ ἱερεῖς τῆς εἰδωλολατρίας,<br>
			ἂν τὰ κουφὰ τὰ εἴδωλα θὰ φέρουν ἰατρεία.</p>

			<p>Φέρανε ἕναν παράλυτο ἐπάνω στὸ κρεβάτι,<br>
			ποὺ ἤτανε σὰν κούτσουρο στὸ στῆθος καὶ στὴν πλάτη.</p>

			<p>Ὧρες παρακαλούσανε στοὺς ψεύτικους θεούς τους,<br>
			ἀναίσθητα τὰ εἴδωλα δὲν ἄκουγε ὁ νοῦς τους.</p>

			<p>Χαμογελᾶ ὁ Ἅγιος γιὰ τὴν ἀνοησία,<br>
			τὰ ψεύτικα τὰ εἴδωλα δὲν δίνουν ἰατρεία.</p>

			<p>Κι ὅταν αὐτοὶ ἀπελπίστηκαν, κάνει τὴν προσευχή του<br>
			ὁ Ἅγιος εἰς τὸν Θεὸν μὲ ὅλη τὴν ψυχή του.</p>

			<p>Σὰν τελείωσε τὴν προσευχὴ μὲ τὸ δεξί του χέρι,<br>
			ἐσήκωσε τὸν παράλυτο κι ἔγινε περιστέρι.</p>

			<p>Ἐν τῷ ὀνόματι Χριστοῦ τοῦ ἔδωσε τὴν ὑγεία, <br>
			τὸ θαῦμα αὐτὸ οἱ ἱερεῖς θεώρησαν μαγεία.</p>

			<p>Λέγαν στὸν αὐτοκράτορα νὰ τὸν ἐξαφανίσῃ,<br>
			πρὶν γίνουν ὅλοι χριστιανοί, τὰ εἴδωλα νὰ σβήσῃ.</p>

			<p>Τοὺς ἄκουσε ὁ βασιλιάς· μαρτύρια ἀρχίζουν<br>
			καὶ σὰν ἀρνὶ τὸν κρέμασαν, τὸν καῖνε, τὸν ξεσχίζουν.</p>

			<p>Στὸν πόνο του ὁ Ἅγιος τὴν προσευχή του κάνει,<br>
			καὶ στὴν μορφὴ Ἑρμόλαου ὁ Κύριος ἐφάνη.</p>

			<p>Καὶ σὰν πατέρας στοργικὸς μίλησε τοῦ Ἁγίου,<br>
			θὰ ῾μαι μαζὶ μὴν φοβηθῇς ποινὲς τοῦ μαρτυρίου.</p>

			<p>Κι ἀμέσως τῶν στρατιωτῶν παρέλυσαν τὰ χέρια,<br>
			καὶ οἱ λαμπάδες σβήσανε, στόμωσαν τὰ μαχαίρια.</p>

			<p>Ντροπιάστηκε ὁ βασιλιάς, θεώρησε μαγεία<br>
			ποὺ τυφλωμένοι ἦσαν εἰς τὴν εἰδωλολατρία.</p>

			<p>Πάλι νέα μαρτύρια ἀμέσως διατάζει,<br>
			ἕνα καζάνι στὴν φωτιὰ μὲ τὸ μολύβι βράζει.</p>

			<p>Ρίχνουν μέσα τὸν Ἅγιον ἐκεῖ γιὰ νὰ πεθάνῃ,<br>
			προσεύχεται ὁ Ἅγιος καὶ ὁ Χριστὸς προφθάνει.</p>

			<p>Βραστὸ μολύβι ἐκρύωσε, ὁ κόσμος ἀποροῦσε,<br>
			ὁ Ἅγιος προσευχότανε, ποτὲ δὲν σταματοῦσε.</p>

			<p>Πέτρα τοῦ δένουν στὸ λαιμό, στὴ θάλασσα τὸν πᾶνε,<br>
			νὰ τὸν πετάξουνε βαθιά, τὰ ψάρια νὰ τὸν φᾶνε.</p>

			<p>Καὶ πάλι φάνηκε ὁ Χριστός· κι ἐκεῖ τὸν προστατεύει,<br>
			τὴν πέτρα λύνει ἀπ᾿ τὸν λαιμόν, πνιγμὸς δὲν τοῦ σύνεβη.</p>

			<p>Ὁ βασιλιὰς ἐπρόσταξε, φρικτὴ θηριωδία<br>
			νὰ τὸν προσφέρουνε τροφὴ στὰ ἄγρια θηρία.</p>

			<p>Τὰ ἄφησαν ἡμέρες νηστικὰ ὅλα γιὰ νὰ πεινάσουν,<br>
			ρίχνουν σ᾿ αὐτὰ τὸν Ἅγιον νὰ φᾶν᾿ καὶ νὰ χορτάσουν.</p>

			<p>Εὐθὺς ὅλα ἡμέρεψαν, κουνοῦσαν τὶς οὐρές τους,<br>
			καὶ προσκυνοῦν τὸν Μάρτυρα μὲ τὶς προσπάθειές τους.</p>

			<p>Μέγας Θεὸς τῶν χριστιανῶν, φωνάζαν οἱ ἀνθρῶποι,<br>
			εἶναι Θεὸς ἀληθινός, ἐβούιζαν οἱ τόποι.</p>

			<p>Πολλοὶ ἐβαπτιστήκανε εἰς τοῦ Χριστοῦ θρησκεία,<br>
			καὶ ὅλο ἐλιγόστευε ἡ εἰδωλολατρία.</p>

			<p>Ἀνόητος ὁ βασιλιάς, τὰ ἔβαλε μὲ τὰ ζῶα,<br>
			ποὺ ἄφησαν στὸν Ἅγιον ὅλα τὰ μέλη σῶα.</p>

			<p>Καὶ διατάζει ὁ βασιλιὰς καὶ τὰ σκοτῶσαν ὅλα,<br>
			τὰ ὄρνια δὲν τὰ φάγανε, τὰ σεβαστῆκαν ὅλα.</p>

			<p>Ντροπιάστηκε ὁ βασιλιὰς γιὰ τὴν παρανομία,<br>
			τὰ ἔθαψαν μέσα στὴν γῆ, πολὺ βαθειὰ μνημεῖα.</p>

			<p>Τροχὸ μεγάλο ἔκανε τ᾿ Ἁγίου τιμωρία,<br>
			μὰ θαῦμα κάνει ὁ Χριστὸς τοῦ δίνει ἐλευθερία.</p>

			<p>Ἐθαύμασε ὁ βασιλιὰς μὰ ἦταν πωρωμένος,<br>
			στὰ ἄψυχα τὰ εἴδωλα ἤτανε σκλαβωμένος.</p>

			<p>Καὶ ἐρωτᾶ τὸν Ἅγιον νὰ μάθῃ τὴν αἰτία,<br>
			ποιὸν εἶχε γιὰ διδάσκαλο εἰς τοῦ Χριστοῦ θρησκεία.</p>

			<p>Καὶ ἀπαντᾶ ὁ Ἅγιος, Ἑρμόλαος τ᾿ ὄνομά του,<br>
			νὰ μαρτυρήσῃ καὶ αὐτός, νὰ ῾ναι στὴ συντροφιά του.</p>

			<p>Στέλνει ὁ αὐτοκράτορας στοῦ Ἑρμόλαου τὸ σπίτι,<br>
			εἶπε νὰ τοῦ τὸν φέρουνε, μήπως ἀλλάξῃ πίστι.</p>

			<p>Τοῦ λέγει τότε ὁ βασιλιὰς νὰ πάῃ νὰ προσκυνήσῃ<br>
			τὰ ἄψυχα τὰ εἴδωλα καὶ τὸν Χριστὸ ν᾿ ἀφήσῃ.</p>

			<p>Εἶχε καὶ δύο χριστιανούς, Ἕρμιππο κι Ἑρμοκράτη,<br>
			μαζὶ καὶ ὁ Ἑρμόλαος, ἐδίδασκαν τὰ κράτη.</p>

			<p>Τοῦ λένε καὶ οἱ τρεῖς μαζὶ ὅτι δὲν προσκυνοῦνε<br>
			τὰ ξόανα τὰ εἴδωλα Χριστὸν δὲν λησμονοῦνε.</p>

			<p>Καὶ κάνουν ὅλοι προσευχὴ στὸν οὐρανὸ ἐπάνω,<br>
			σεισμὸς μεγάλος ἔγινε στὰ εἴδωλα ἐπάνω.</p>

			<p>Ἔπεσαν ὅλα κατὰ γῆς καὶ ἔγιναν κομμάτια,<br>
			ὁ βασιλιὰς σὰν τ ᾿ ἄκουσε, ἀγρίεψε στὰ μάτια.</p>

			<p>Καὶ ἀποκεφαλίσανε Ἑρμόλαον ἐμπρός τους<br>
			καὶ Ἑρμοκράτη καὶ Ἕρμιππον, ποὺ ῾χαν διδάσκαλό τους.</p>

			<p>Ἐπήρανε οἱ Χριστιανοὶ τ᾿ ἅγια λείψανά τους,<br>
			τὰ θάψανε μὲ εὐλάβεια κι ἦταν βοήθειά τους.</p>

			<p>Δέρνει ὁ βασιλιὰς τὸν ἅγιο μὲ πεῖσμα καὶ κακία,<br>
			γιατὶ δὲν ἐφοβότανε καμία τιμωρία.</p>

			<p>Κατόπιν πιὰ ἐσκέφτηκε, δὲν ἔπρεπε νὰ ζήσῃ,<br>
			καὶ τέλος ἀπεφάσισε νὰ τὸν ἀποκεφαλίσῃ.</p>

			<p>Σὰν τ᾿ ἄκουσε ὁ Ἅγιος ἐπῆρε χαρὰ μεγάλη,<br>
			καὶ ἄρχισε μὲ σεβασμὸ εἰς τὸν Χριστὸ νὰ ψάλλῃ.</p>

			<p>Σὲ μία ἐλιὰ ἐδέσανε τὸ σῶμα τοῦ Ἁγίου,<br>
			καὶ κατεβάζει τὸ σπαθὶ τὸ χέρι τοῦ δημίου.</p>

			<p>Μὰ τὸ σπαθὶ ἐλύγισε, σὰν νὰ ῾τανε κερένιο,<br>
			κι ὁ στρατιώτης τρόμαξε· στὴν γῆ ἤτανε πεσμένο.</p>

			<p>Οἱ στρατιῶτες ποὺ εἴδανε αὐτὸ τὸ μέγα θαῦμα,<br>
			εἰς τὸν ἀληθινὸ Θεὸν πίστεψαν ἐν τῷ ἅμα.</p>

			<p>Καὶ συνεχίζει ὁ Ἅγιος ξανὰ τὴν προσευχή του,<br>
			καὶ τοῦ Κυρίου ἀπὸ ψηλὰ ἀκούστηκε ἡ φωνή του.</p>

			<p>Τοῦ λέγει· ἀπὸ σήμερα θ᾿ ἀλλάξῃ τ᾿ ὄνομά σου,<br>
			Παντελεήμων θὰ σὲ λὲν πνευματικὰ παιδιά σου.</p>

			<p>Τὸ ὄνομα ποὺ σοῦ ἐδόθηκε εἶχε τὴ σημασία,<br>
			γιατὶ σὲ ὅλους πρόθυμα ἔδινε θεραπεία.</p>

			<p>Οἱ στρατιῶτες δείλιασαν νὰ κόψουν τὸ κεφάλι,<br>
			ἀλλὰ τοὺς ἐνεθάρρυνε ὁ Ἅγιος καὶ πάλι.</p>

			<p>Ἐκάνανε ὑπακοή· πρῶτα τὸν προσκυνῆσαν,<br>
			καὶ μὲ εὐλάβεια πολλὴ τὸν ἀποκεφαλίσαν.</p>

			<p>Ἦταν τριακόσια τέσσερα, τότε χρονολογία,<br>
			καὶ Ἰουλίου εἴκοσι ἑπτὰ ἡ ἡμερομηνία.</p>

			<p>Καὶ πάλι θαῦμα ἔγινε, ἕνα ἀπὸ τὰ μεγάλα,<br>
			μαζὶ μὲ αἷμα ἔτρεξε ἀπ᾿ τὸ κεφάλι γάλα.</p>

			<p>Ἐπάνω σε ξερὴ ἐλιὰ τὸν Ἅγιον εἶχαν δέσει,<br>
			καὶ ἡ ἐλιὰ ἐχλώρηνε, ἦρθε στὴν πρώτη θέση.</p>

			<p>Τὸ ἅγιο λείψανο πήρανε ἐν πάσῃ εὐλαβείᾳ,<br>
			τὸ ἔθαψαν οἱ χριστιανοὶ εἰς τὴν Νικομηδεία.</p>

			<p>Στὸ μέρος ποὺ ἐτάφηκε ἔγινε μοναστήρι,<br>
			καὶ κάθε χρόνο γιόρταζαν πιστοὶ καὶ καλογῆροι.</p>

			<p>Μία ἀπὸ τὶς εἴκοσι μονὲς πάνω στὸ Ἅγιον Ὄρος,<br>
			ὁ Ἅγιος Παντελεήμονας εἶναι σημαιοφόρος.</p>

			<p>Στὴν οἰκουμένη ὁλόκληρη ἡ δεύτερη καμπάνα,<br>
			στὸ βάρος καὶ στὴν ἔκταση τῶν καμπανῶν ἡ μάνα.</p>

			<p>Στὴν νῆσο Ἄνδρο βρίσκεται ἡ κάρα τοῦ Ἁγίου,<br>
			ἀπὸ τοῦ αὐτοκράτορα χρόνους τοῦ Μαυρικίου.</p>

			<p>Ὁ μεγαλύτερος ναὸς τῶν Ἀθηνῶν κτισμένος<br>
			στὸν Ἅγιο Παντελεήμονα εἶν ᾿ ἀφιερωμένος.</p>

			<p>Εἰς τὴν ὁδὸ τῶν Ἀχαρνῶν στολίζει τὴν Ἀθήνα<br>
			καὶ πάντοτε θαυματουργεῖ ἀπὸ τὰ χρόνια ἐκεῖνα.</p>

			<p>Ὁ Ἅγιος Παντελεήμονας κάνει θαυματουργία, <br>
			στοὺς πάσχοντες καὶ ἀσθενεῖς χαρίζει τὴν ὑγεία.</p>

			<p>Ἅγιε Παντελεήμονα, ποὺ πάντα θεραπεύεις,<br>
			διὰ ψυχὰς ἀθάνατες ἐσὺ νὰ μεσιτεύῃς.</p>

			<p>Μαρτυρικὸν καὶ ἅγιον τὸ τέλος τοῦ Ἁγίου,<br>
			ἡ δέησίς του εὐπρόσδεκτη στὰ ὦτα τοῦ Κυρίου.</p>

			<p>Δέξου θερμὴ παράκλησιν, Ἅγιε, ἀπὸ ἐμένα,<br>
			ποὺ ἔγραψε γιὰ τὸν βίον σου ἡ πτωχική μου πένα.</p>

			<p>Προσεύχου ἀκατάπαυστα γιὰ τὴν χριστιανοσύνη,<br>
			νὰ μᾶς ἐλεήσῃ ὁ Θεὸς σὰν ἔλθῃ νὰ μᾶς κρίνῃ.</p>

			</td>
		</tr>
	</table>
</div>

<hr>

</body>

</html>