<html>

<head>
<meta http-equiv="Content-Type" content="text/html; charset=utf-8">
<meta http-equiv="Content-Language" content="el">
<title>Αγιος Μεγαλομάρτυς Προκόπιος</title>
<link rel="stylesheet" type="text/css" href="../styles.css">
</head>

<body lang="el">

<h1>Ἅγιος Μεγαλομάρτυς Προκόπιος</h1>

<p style="text-align: center">8 Ἰουλίου</p>

<div align="center">
	<table border="0" cellpadding="8" cellspacing="1" id="table1">
		<tr>
			<td><p>Εἶναι πολὺ ψυχωφελεῖς οἱ βίοι τῶν Ἁγίων,<br>
			μᾶς ἐμψυχώνουν καὶ ἐμᾶς μὲ τὸ δικόν τους βίον.</p>

			<p>Μὲ τὴ βοήθεια τοῦ Θεοῦ καὶ χάριν τοῦ Ἁγίου,<br>
			κάναμε μιὰ μεταγραφὴ τοῦ Ἁγίου Προκοπίου.</p>

			<p>Εἶναι μεγαλομάρτυρας, γενναῖο παλληκάρι,<br>
			γιατὶ ἐπάλεψε σκληρὰ γιὰ τοῦ Χριστοῦ τὴ χάρι.</p>

			<p>Γόνος τῆς Ἀντιόχειας, μὲ χριστιανὸ πατέρα,<br>
			ὅμως εἰδωλολάτρισσα ἤτανε ἡ μητέρα.</p>

			<p>Ἀπὸ πατέρα ὀρφάνεψε, μικρὸς στὴν ἡλικία,<br>
			τὸν ὁδηγοῦσε ἡ μάνα του στὴν εἰδωλολατρία.</p>

			<p>Ὄνομα τῆς μητέρας του ἦταν Θεοδοσία,<br>
			καὶ τὸ δικό του ὄνομα, τὸν λέγαν Νεανία.</p>

			<p>Ἦταν Διοκλητιανὸς στὴν αὐτοκρατορία,<br>
			κι ἐγύριζε τοὺς χριστιανοὺς στὴν εἰδωλολατρία.</p>

			<p>Φιλόδοξη ἡ μητέρα του, τὸν Νεανία παίρνει,<br>
			καὶ στὸ Διοκλητιανὸ πολὺ χρυσάφι στέλνει.</p>

			<p>Ἤθελε ἀξιωματικὸς νὰ γίνῃ τὸ παιδί της,<br>
			εἶπε στὸν αὐτοκράτορα τὴ γνώμη τὴ δική της.</p>

			<p>Ἐχάρηκε ὁ αὐτοκράτορας, δούκα τὸν ὀνομάζει,<br>
			καὶ εἰς τὴν Ἀλεξάνδρεια νὰ πάῃ τὸν προστάζει.</p>

			<p>Δύο τάγματα στρατιωτῶν εἶχε στὴν ἐξουσία,<br>
			γιὰ νὰ γυρίζουν χριστιανοὺς στὴν εἰδωλολατρία.</p>

			<p>Πρὶν πᾶν στὴν Ἀλεξάνδρεια, γίνεται ἕνα θαῦμα,<br>
			καὶ τὸν προσκάλεσε ὁ Χριστὸς κοντά του ἐν τῷ ἅμα.</p>

			<p>Στὸν δρόμο ἔγινε σεισμὸς μὲ ἀστραπὴ καὶ πάλι,<br>
			ἔλαμψε ἀπ᾿ τὸν οὐρανὸ κι ἦρθε φωνὴ μεγάλη.</p>

			<p>Ὦ Νεανία ἔπρεπε προτοῦ νὰ ξεκινήσῃς<br>
			καὶ πῆρες καὶ στρατὸ μαζὶ γιὰ νὰ μὲ πολεμήσῃς.</p>

			<p>Κι ὁ Νεανίας ἀπαντᾶ· Σὺ Κύριε, ποιὸς εἶστε;<br>
			Γιατὶ δὲν σὲ κατάλαβα ποὺ γνώριμος δὲν εἶσαι.</p>

			<p>Βλέπει μπροστά του ἕνα σταυρὸ φτιαγμένο ἀπὸ κρυστάλλι.<br>
			Καὶ μία φωνὴ ἀκούστηκε ἀπ᾿ τὸ σταυρὸ καὶ πάλι·</p>

			<p>Ἐγὼ ῾μαι ὁ Ἰησοῦς Χριστός, Υἱὸς Θεοῦ πατέρα,<br>
			σταυρώθηκα ἐγὼ γιὰ σᾶς, Παρασκευὴν ἡμέρα.</p>

			<p>Πέθανα ἐπάνω στὸ σταυρὸ γιὰ νὰ σωθῇ ὁ κόσμος,<br>
			νικήθηκε ὁ σατανᾶς ποὺ ἦταν φόβος τρόμος.</p>

			<p>Καὶ σὺ μὲ τοῦτο τὸν Σταυρὸ ἐχθροὺς θὰ πολεμήσῃς,<br>
			μὲ τὴν δική μου δύναμιν, ὅλους θὰ τοὺς νικήσῃς.</p>

			<p>Τὰ λόγια αὐτὰ τὰ θεϊκὰ γεμίσαν τὴν ψυχήν του,<br>
			τοῦ Νέου Δούκα μὲ χαρὰ καὶ ἀγαλλίασίν του.</p>

			<p>Ἀνέβη ὁ σταυρὸς ψηλά, στὸν οὐρανὸ ἀνεβαίνει,<br>
			καὶ ἡ ἀόρατη φωνὴ σταμάτησε, δὲν βγαίνει.</p>

			<p>Ὁ Νεανίας καὶ λοιποὶ πῆραν χαρὰ μεγάλη<br>
			καὶ πῆγαν στὴν Σκυθόπολιν γιὰ ἐργασίαν ἄλλη.</p>

			<p>Παρήγγειλε ἕνα σταυρὸ εἰς τὰ χρυσοχοεῖα,<br>
			ὅπως τὸν εἶδε ἀκριβῶς στὴν θεία ὀπτασία.</p>

			<p>Ὁ χρυσοχόοος τελείωσε, μὰ δίχως νὰ τὸ θέλῃ,<br>
			τυπώθηκαν εἰς τὸν σταυρὸν οἱ δύο Ἀρχαγγέλοι.</p>

			<p>Ὁ Μιχαὴλ κι ὁ Γαβριὴλ ἔγραψε τὸ ὄνομά τους,<br>
			εὐάρεστοι εἰς τὸν Θεὸν δι᾿ ἁγιότητά τους.</p>

			<p>Ὁ χρυσοχόος θέλησε γιὰ νὰ τὶς ἐξαλείψῃ,<br>
			ξεράθηκε τὸ χέρι του καὶ εἶχε παραλύσει.</p>

			<p>Ὁ Νεανίας μὲ χαρὰ τὸν κοίταζε μπροστά του,<br>
			κι ἀμέσως τὸν προσκύνησε, τὸν εἶχε στὴν καρδιά του.</p>

			<p>Πῆγε στὴν Ἀλεξάνδρεια καὶ βρῆκε ἀναρχία,<br>
			μεγάλη ἀποθράσυνσι καὶ εἰδωλολατρία.</p>

			<p>Ἐπαῖρναν οἱ Ἀγαρηνοὶ παιδιὰ ἀπ᾿ τοὺς γονεῖς τους,<br>
			καὶ κλαίγανε ὅλοι μαζί, παρὰ τὴ θέλησί τους.</p>

			<p>Ὁ Νεανίας ἔτρεξε μὲ τὸ σταυρὸ στὸ χέρι,<br>
			γιὰ νὰ νικήσῃ τοὺς ἐχθρούς, εἰρήνη νὰ προσφέρῃ.</p>

			<p>Καὶ πάλι ἀκούστηκε φωνή, λέγει στὸν Νεανία·<br>
			Νὰ ἔχῃ θάρρος στὸν Χριστὸν πάντοτε αἰωνία.</p>

			<p>Καὶ τότε ἐδυνάμωσε μὲ τοῦ Χριστοῦ τὴ χάρι,<br>
			Ἐσταυρωμένου τοῦ Χριστοῦ, ἄξιο παλληκάρι.</p>

			<p>Μὲ τοῦ σταυροῦ τὴ δύναμι ἐνίκησε τοὺς ἐχθρούς του,<br>
			ἕξι χιλιάδες οἱ νεκροί· φύλαξε τοὺς δικούς του.</p>

			<p>Κι ὁ Νεανίας ἀκράδαντα πίστεψε ἐν τῷ ἅμα<br>
			στὸν Βασιλέα τὸν Χριστό, σὰν εἶδε αὐτὸ τὸ θαῦμα.</p>

			<p>Ἔστειλε στὴν μητέρα του εὐχάριστες εἰδήσεις<br>
			κι ἦρθε στὴν Ἀλεξάνδρεια γιὰ νὰ τὸν συναντήσῃ.</p>

			<p>Χάρηκε ἡ μάνα του πολὺ καὶ τὸν καταφιλοῦσε,<br>
			νὰ εὐχαριστήσῃ τοὺς θεοὺς τὸν ἐπαρακαλοῦσε.</p>

			<p>Κι ὁ Νεανίας ἀπαντᾶ· ἕνας Θεὸς ὑπάρχει<br>
			καὶ εἶναι ὁ ἀληθινὸς καὶ νίκησα τὴ μάχη.</p>

			<p>Τῆς εἶπε λόγια ὠφέλιμα γιὰ τὴν ὀρθοδοξία<br>
			κι ἐγκρέμισε τὰ εἴδωλα ποὺ εἶχε στὴν οἰκία.</p>

			<p>Τὸν πρόδωσε ἡ μητέρα του· στὸν βασιλιὰ πηγαίνει,<br>
			πῶς τὸ παιδί της Χριστιανὸς τὴν εἴδησι τοῦ φέρνει.</p>

			<p>Ὁ βασιλιὰς σὰν τ᾿ ἄκουσε, γράμμα στὴν Παλαιστίνη<br>
			στὸν Ἡγεμόνα Οὐλκίωνα τὸν Δούκα τοῦ συστήνει.</p>

			<p>Πῆγε στὴν Ἀλεξάνδρεια, βρῆκε τὸν Νεανία,<br>
			τοῦ ἔφερνε ἀπ᾿ τὸν βασιλιὰ φρικτὴ παραγγελία.</p>

			<p>Νὰ ἀρνηθῇ τὴν πλάνην του καὶ τὸν Χριστὸν ν᾿ ἀφήσῃ,<br>
			τὰ ψεύτικα τὰ εἴδωλα νὰ πάῃ νὰ προσκυνήσῃ.</p>

			<p>Εἶμαι τοῦ λέγει Χριστιανός, γεμάτος παρησία,<br>
			καὶ γιὰ τὸν Ἰησοῦ Χριστὸ θὰ γίνω ἐγὼ θυσία.</p>

			<p>Καὶ αὐτοκαθαιρέθηκε, ἔβγαλε καὶ τὴν ζώνη,<br>
			τοῦ τὴν πετᾷ στὸ πρόσωπο καὶ τὸν καταρακώνει.</p>

			<p>Τὸν πῆγαν στὴν Καισάρεια ἐκεῖ νὰ τὸν δικάσουν,<br>
			ὁ ἡγεμὼν διέταξε γυμνὸν νὰ τὸν κρεμάσουν.</p>

			<p>Ξεσκίσανε τὸ σῶμα του μὲ δίχως εὐσπλαγχνία,<br>
			κι ὁ κόσμος ὅλος ἔκλαιγε γι᾿ αὐτὴν τὴν τυραννία.</p>

			<p>Πολὺ πονοῦσε ὁ Ἅγιος μὰ ἔδειξε ἀνδρεία,<br>
			χαιρότανε γιὰ τὸ Χριστὸ ποὺ ἔκανε θυσία.</p>

			<p>Κατόπιν προσευχήθηκε γιὰ νὰ τὸν ἐνισχύσῃ<br>
			καὶ τὸ φρικτὸ μαρτύριο ἐκεῖ νὰ συνεχίσῃ.</p>

			<p>Καὶ ὅταν ἐσκοτείνιασε στὴν φυλακὴ τὸν ρίχνουν,<br>
			ἀντὶ γιὰ περιποίησι τὴν ἀσπλαχνία δείχνουν.</p>

			<p>Μὰ κατὰ τὰ μεσάνυχτα συνέβη ἕνα θαῦμα,<br>
			ἦρθε ὁ Χριστὸς ἀπὸ ψηλὰ μὲ τῶν ἀγγέλων τάγμα.</p>

			<p>Καὶ αὐτομάτως ἄνοιξαν τὶς φυλακὲς οἱ πόρτες<br>
			λευκοντυμένοι ἄγγελοι ἐφάνηκαν ἐτότες.</p>

			<p>Ὁ Ἅγιος τους ἐρωτᾷ· γιὰ πεῖτε μου, ποιοὶ εἶστε<br>
			καὶ ἤρθατε στὴν φυλακὴ νὰ μὲ ἐπισκεφτεῖτε;</p>

			<p>Εἴμεθα Ἄγγελοι Θεοῦ, τοῦ ἀπαντοῦν ἐκεῖνοι,<br>
			γιὰ νὰ σὲ χαιρετίσουμε στὸν πόνο, στὴν ὀδύνη.</p>

			<p>Τότε ἂν εἶστε ἄγγελοι, κάνετε τὸ σταυρό σας,<br>
			καὶ προσκυνῆστε τὸν Χριστὸ ποὺ εἶναι ὁ Θεός σας.</p>

			<p>Ὑπάκουσαν οἱ Ἄγγελοι ἔκαναν τὸν σταυρό τους<br>
			καὶ πείσθηκε ὁ Ἅγιος γιὰ τὸν προορισμό τους.</p>

			<p>Τοὺς λέγει τότε ὁ Ἅγιος μὲ ταπεινοφροσύνη·<br>
			Ἀγγέλους ἔστειλε Χριστὸς τοὺς παῖδας στὸ καμίνι.</p>

			<p>Ἐμένα δὲν μοῦ ἄξιζε τόση τιμὴ μεγάλη,<br>
			δὲν πάλεψε μὲ τὴν φωτιὰ καὶ μὲ λιοντάρι πάλι.</p>

			<p>Καὶ τότε φάνηκε ὁ Χριστὸς μὲ ἀνθρώπινη μορφή του,<br>
			τὸν φώτισε, τὸν ράντισε καὶ μίλησε μαζί του.</p>

			<p>Τώρα θ᾿ ἀλλάξῃς ὄνομα καὶ ὄχι Νεανία<br>
			τὸ ὄνομα Προκόπιος θὰ ῾χῃς ὀνομασία.</p>

			<p>Ἀνδρίζου, ἔχε δύναμιν, τὸ ὄνομά σου φέρει<br>
			καὶ στὸν Πατέρα μου Θεὸν ποίμνιον θὰ προσφέρῃ.</p>

			<p>Κι ὁ Ἅγιος ἀπὸ χαρὰ στὰ πόδια τοῦ Κυρίου,<br>
			τοῦ ἐζητοῦσε δύναμη στὸ τέλος μαρτυρίου.</p>

			<p>Κι ὁ Κύριος τοῦ ἁπαντᾷ· ἐγὼ θὰ ῾μαι κοντά σου<br>
			καὶ θὰ ῾σαι πάντα νικητὴς εἰς τὰ μαρτύριά σου.</p>

			<p>Ἐθεραπεύτηκαν πληγὲς ποὺ εἶχε στὸ κορμί του,<br>
			δυνάμωσε ἡ πίστις του μὰ καὶ ἡ ἀντοχή του.</p>

			<p>Τὴν ἄλλη ἡμέρα ὁ ἡγεμὼν στὴ φυλακὴ τὸν βγάνει,<br>
			ἐνόμιζεν ὁ δυστυχὴς ἐκεῖ πὼς θὰ πεθάνῃ.</p>

			<p>Εἶδεν γιαμένες τὶς πληγὲς κι ὁ κόσμος μὲ ἀπορία,<br>
			εἰς τοῦ Ἁγίου ἐπίστεψαν τὴν πίστι τὴν ἁγία.</p>

			<p>Ὁ τύραννος τὰ ἔχασε, δὲν ξέρει τὶ νὰ κάμῃ,<br>
			σηκώθηκε ἀπ᾿ τὸ θρόνο του, ἔτρεμε σὰν καλάμι.</p>

			<p>Ἔλεγε ὅτι οἱ θεοὶ ἀπὸ φιλανθρωπία,<br>
			σ᾿ αὐτὸν τὸν ἀλιτήριον τοῦ δώσανε ὑγεία.</p>

			<p>Τότε τοὺς λέγει ὁ Ἅγιος διὰ τὴν θεραπεία·<br>
			Πᾶμε νὰ δοῦμε στὸ Ναὸ ποιὸς μοῦ ῾δωσε ὑγεία.</p>

			<p>Ὁ ἡγεμὼν ἐχάρηκε· εἶχεν ἀνοησία<br>
			καὶ νόμιζε ὁ Ἅγιος πὼς θὰ ῾κανε θυσία.</p>

			<p>Ἔβγαλε καὶ ντελάληδες γιὰ νὰ εἰδοποιήσῃ,<br>
			ὁ Νεανίας τὰ εἴδωλα πάει νὰ προσκυνήσῃ</p>

			<p>Ὁ Ἅγιος μπαίνει στὸν Ναό, τὴν προσευχή του κάνει<br>
			εἰς τὸν ἀληθινὸ Θεόν, τὰ εἴδωλα προσβάνει.</p>

			<p>Κύριε Ἰησοῦ Χριστέ, λέγει στὴν προσευχή του,<br>
			σύντριψε ἐσὺ τὰ εἴδωλα, λέγει μὲ τὴν ψυχή του.</p>

			<p>Κάνει σημεῖον τοῦ σταυροῦ κι ἀγάλματα τριάντα,<br>
			ἔλιωσαν κι ἔγιναν νερὸ καὶ χάθηκαν γιὰ πάντα.</p>

			<p>Καὶ τὸ νερὸ ξεχύθηκε ἀπὸ τὴν θύρα ἔξω,<br>
			τὸ θαῦμα αὐτὸ τὸ εἴδανε οἱ ἄνθρωποι ἀπ᾿ ἔξω.</p>

			<p>Καὶ ἐφωνάζαν δυνατὰ μ᾿ ὅλη τὴ δύναμίν τους,<br>
			εἰς τὸν Θεὸν τῶν χριστιανῶν ἔκαμαν προσευχή τους.</p>

			<p>Ἐπίστευσαν οἱ δικαστές, μαζὶ καὶ στρατιῶτες,<br>
			τοὺς βάπτισε ὁ Ἅγιος στὴν φυλακὴ ἐτότες.</p>

			<p>Ὅλους τοὺς ἐκατήχησε γιὰ τὴν ὀρθοδοξία,<br>
			πῆραν μετὰ τὸ βάπτισμα τὴ θεία Κοινωνία.</p>

			<p>Τὴν ἄλλη μέρα ὁ τύραννος τοὺς κάνει θεωρία,<br>
			νὰ ἰδῇ ἂν ἐπιστρέψανε στὴν εἰδωλολατρία.</p>

			<p>Καὶ ὅλοι τους ὁμολογοῦν· ἡ πίστις ποὺ ῾χει ἀξία<br>
			εἶναι ἡ πίστις στὸν Χριστὸν κι ὄχι εἰδωλολατρία.</p>

			<p>Ψεύτικοι εἶναι οἱ θεοί, ἐσεῖς ποὺ προσκυνᾶτε,<br>
			κι ἂν δὲν πιστέψετε Χριστὸν στὴν κόλασι θὰ πᾶτε.</p>

			<p>Ἐθύμωσε ὁ τύραννος κι ἀμέσως διατάζει,<br>
			ἦταν μπροστὰ κι ὁ Ἅγιος καὶ σὰν ἀρνιὰ τοὺς σφάζει.</p>

			<p>Κι ὁ Ἅγιος Προκόπιος κάνει τὴν προσευχή του<br>
			Νὰ τοὺς ἀξιώσῃ ὁ Θεὸς στὴν ποίμνη τὴ δική του</p>

			<p>Καὶ μία φωνὴ ἀκούστηκε μετὰ τὴν προσευχή του<br>
			Ὅτι ἔγινε ἀπ᾿ τὸν Θεὸν δεκτὴ ἡ δέησή του</p>

			<p>Ἤτανε τότε εἴκοσι δύο ἐκείνου τοῦ Μαΐου<br>
			ποὺ τοὺς ἀποκεφάλισαν στὰ μάτια τοῦ Ἁγίου</p>

			<p>Φυλάκισαν τὸν Ἅγιο καὶ δώδεκα γυναῖκες<br>
			ποὺ ὁμολόγησαν Χριστὸν στὸ θέατρο ἐτότες</p>

			<p>Ὅλη τὴ νύχτα ὁ Ἅγιος γιὰ τὸ Χριστὸ μιλοῦσε<br>
			Νὰ μὴν δειλιάσουν βάσανα αὐτὸ παρακαλοῦσε</p>

			<p>Ὁ τύραννος τ᾿ ἄλλο πρωὶ τοὺς κάνει θεωρία,<br>
			νὰ θυσιάσουν στοὺς θεοὺς στὴν εἰδωλολατρία.</p>

			<p>Παροῦσα ἦταν τότε ἐκεῖ ἡ μητέρα τοῦ Ἁγίου<br>
			Ἦρθε νὰ δῇ τὶ θὰ γενῇ τὸ τέλος Προκοπίου.</p>

			<p>Γυναῖκες ὅλες πίστεψαν εἰς τὴν ὀρθοδοξίαν,<br>
			τὸν τύραννο ἐπρόσβαλαν καὶ εἰδωλολατρία.</p>

			<p>Καὶ διατάζει ὁ τύραννος ὅλες νὰ κρεμαστοῦνε<br>
			καὶ μὲ φωτιὰ στὸ σῶμα τους ὅλες τους νὰ καοῦνε.</p>

			<p>Ἦσαν φρικτὰ τὰ βάσανα αὐτοῦ τοῦ μαρτυρίου,<br>
			καὶ τὰ παρακολούθησε ἡ μάνα τοῦ Ἁγίου.</p>

			<p>Τὰ βάσανα ποὺ ἔβλεπε πλημμύρισε ἡ καρδιά της,<br>
			ἀπὸ τὸν θεῖον ἔρωτα κι ὅλα τὰ σωθικά της.</p>

			<p>Κι ἀμέσως περιφρόνησε τὴν ματαιοδοξία,<br>
			κι ἐφύτευσε μὲς στὴν καρδιὰ Χριστὸν κι ὀρθοδοξία.</p>

			<p>Στὸ βῆμα τώρα προχωρεῖ καὶ μὲ πολὺ βιασύνη,<br>
			κι ὁμολογεῖ δούλη Χριστοῦ πὼς ἔγινε κι ἐκείνη.</p>

			<p>Ὁ ἡγεμόνας θύμωσε γιὰ τὴν μεταστροφή της·<br>
			τῆς εἶπε πὼς πλανήθηκε ἀπ᾿ τὴν παράδοσί της.</p>

			<p>Καθόλου δὲν πλανήθηκα, τοῦ ἁπαντᾷ ἐκείνη,<br>
			δὲν γνώριζα ἡ ἄμυαλη γιὰ τὴν χριστιανοσύνη.</p>

			<p>Σὰν τ᾿ ἄκουσε ὁ τύραννος, στὴν φυλακὴ τὴν βάνει,<br>
			μαζὶ μὲ ἄλλες δώδεκα παρέα νὰ τοὺς κάνῃ.</p>

			<p>Σὰν εἶδε ὁ Προκόπιος τὴν χριστιανὴ μητέρα,<br>
			χαρὰ καὶ ἀγαλλίασιν ἐπῆρε αὐτὴν τὴ μέρα.</p>

			<p>Κι ἀμέσως τὴν ἐρώτησε· ποιὰ ἦταν ἡ αἰτία<br>
			ποὺ ἄφησε τὴν πλάνη της, τὴν εἰδωλολατρία.</p>

			<p>Κι ἀμέσως τοῦ ἀπάντησε· ἤτανε καρτερία<br>
			τῶν μακαρίων γυναικῶν ποὺ ἔδειξαν ἀνδρεία.</p>

			<p>Ἀνοίγει ἡ πόρτα φυλακῆς, ὁ Ἅγιος τὴν παίρνει<br>
			καὶ εὐθὺς ἀπ᾿ τὸν ἐπίσκοπο τὸ βάπτισμα λαβαίνει.</p>

			<p>Ἐπέστρεψαν στὴν φυλακή, κήρυγμα τόνε κάνει,<br>
			μὲ ἀνδρεία καὶ ὑπομονὴ νὰ πάρουν τὸ στεφάνι.</p>

			<p>Ὁ τύρρανος ἀνέκρινε πάλι τὴ Θεοδοσία,<br>
			κι ἐκείνη τοῦ ἀπάντησε μὲ τοῦ Θεοῦ σοφία.</p>

			<p>Δὲν ντρέπεσαι, τοῦ ἁπαντᾷ, εἴδωλα νὰ λατρεύῃς,<br>
			μὲ τὰ ὁποῖα ὅμοιος νὰ γίνῃς κινδυνεύεις.</p>

			<p>Καὶ διατάζει ὁ τύρρανος, χαστούκισαν τὸ στόμα,<br>
			τέσσαρες ἄνδρες ράβδιζαν τὸ τεντωμένο σῶμα.</p>

			<p>Οἱ ἄλλες γυναῖκες κλαίγανε βοήθεια νὰ δώσῃ<br>
			καὶ προσευχόταν στὸν Θεὸ νὰ τόνε δυναμώσῃ.</p>

			<p>Ὁ τύραννος ὁ ἄσπλαγχνος δὲν ἔδειξε συμπόνοια,<br>
			διέταξε νὰ τὶς δέρνουνε μὲ σφαῖρες στὰ σαγόνια.</p>

			<p>Δὲν ἤθελε ὁ μισάνθρωπος τὴν προσευχὴ νὰ κάνουν,<br>
			διέταξε ἀποκεφαλισμό, ὅλες νὰ ἀποθάνουν.</p>

			<p>Ὅλες ἐτότε μὲ χαρὰ στὸν θάνατο ἐτρέχαν,<br>
			καὶ τοῦ δημίου τὸ σπαθὶ καθόλου δὲν προσέχαν.</p>

			<p>Ἤτανε τότε τοῦ μηνὸς εἰκοσιεννιὰ Μαΐου,<br>
			τῶν δέκα τρίων γυναικῶν ἡμέρα μαρτυρίου.</p>

			<p>Καὶ εὐθὺς τότε ὁ τύραννος διέταξε μπροστά του<br>
			νὰ φέρουν τὸν Προκόπιον εἰς τὰς διαταγάς του.</p>

			<p>Καὶ λέγει εἰς τὸν Ἅγιον: <br>
			Ἄθλιε δὲν ἐχόρτασες ψυχὲς νὰ καταστρέψῃς,<br>
			νὰ ἀφαιρέσῃς τὴν ζωή, ἐσὺ νὰ τοὺς πλανέψῃς;</p>

			<p>Ἔγινε τὸ ἀντίθετο, λέγει στὸν ἡγεμόνα,<br>
			καὶ τώρα ζοῦν μὲ τὸν Χριστὸ στὸν ἅπαντα αἰώνα.</p>

			<p>Ἀγρίεψεν ὁ τύραννος καὶ νύχια σιδερένια<br>
			διέταξε στὶς σάρκες του νὰ εἶν᾿ ὅλα μπηγμένα.</p>

			<p>Ὁ Ἅγιος ἐπόνεσε φρικτά· μὲ προσευχὴ στὸ στόμα<br>
			δοξολογία στὸν Θεὸν προσέφερεν ἀκόμα.</p>

			<p>Ξανὰ τὸν φυλακίζουνε, τὸν βάνουν τιμωρία,<br>
			ἐκεῖνος προσευχότανε γιὰ τὴν ὁμολογία.</p>

			<p>Ἀπ᾿ ἔξω ἀπ᾿ τὴν φυλακὴ ὁ τύρρανος Οὐλκίων,<br>
			ἀπ᾿ τὸ κακό του ἔτρεμε σὰν λυσσασμένος κύων.</p>

			<p>Μέσα στὴν ἀγριάδα του μὲ πυρετὸ μεγάλο,<br>
			ξεψύχησεν ὁ ἄθλιος, δὲν ἄντεξε πιὰ ἄλλο.</p>

			<p>Ἐπλήρωσεν ὁ ἀσεβὴς μεγάλες ἀδικίες,<br>
			ποὺ ἐτιμώρησε σκληρὰ ἁγίους καὶ ἁγίες.</p>

			<p>Ὁ Ἅγιος στὴ φυλακὴ ὅλους τοὺς κατηχοῦσε,<br>
			ἀλλὰ τὸ σπουδαιότερον ἐκεῖ θαυματουργοῦσε.</p>

			<p>Μὲ τὸ σημεῖον τοῦ σταυροῦ γιάτρευε τὶς ἀρρώστιες,<br>
			ἀλλὰ καὶ τὰ δαιμόνια ἐφεύγανε ὅλα ἐτότες.</p>

			<p>Σὰν πέθανε ὁ Οὐλκίωνας, ὁ βασιλιὰς συστήνει<br>
			τὸν ἔπαρχον Φλαβιανὸν ἀπὸ τὴν Παλαιστίνη.</p>

			<p>Ἦταν κι αὐτὸς πολὺ σκληρός, μὰ καὶ διεστραμμένος,<br>
			ὡσὰν τὸν προηγούμενον, ἦταν δυστυχισμένος.</p>

			<p>Ἀπὸ τὴ Ῥώμη ἔφθασε Καισάρειας τὰ μέρη<br>
			τὸν Ἅγιον Προκόπιον τοῦ εἶχαν ἀναφέρει.</p>

			<p>Καὶ τότε ἐδιάταξε, τὸν φέρανε μπροστά του,<br>
			καὶ ρώτησε τὸν Ἅγιον ποιὸ εἶναι τὸ ὄνομά του.</p>

			<p>Τοῦ λέγει εἶμαι Χριστιανός, Προκόπιος τ᾿ ὄνομά μου,<br>
			μοῦ τὸ ῾χε δώσει ὁ Χριστὸς κι εἶναι στερέωμά μου.</p>

			<p>Ὁ ἔπαρχος τοῦ ἁπαντᾷ· ὅ,ποιος δὲν προσκυνήσῃ<br>
			τὰ εἴδωλα καὶ τοὺς θεούς, δὲν πρόκειται νὰ ζήσῃ.</p>

			<p>Τότε τοῦ λέγει ὁ Ἅγιος· ἕνας Θεὸς ὑπάρχει,<br>
			ποὺ εἶναι ὁ Ἰησοῦς Χριστός, αὐτὸς τὸν κόσμο ἄρχει.</p>

			<p>Τὰ λόγια αὐτὰ τὰ θεϊκὰ πῆρε σὰν φλυαρίες,<br>
			καὶ ἔλεγε στὸν Ἅγιον πὼς εἶναι ἀνοησίες.</p>

			<p>Προσκύνησε σὺ τοὺς θεούς, εἰδάλλως ἀπὸ ἐμένα<br>
			θὰ ἔχῃς βασανιστήρια, δὲν φείδομαι κανένα.</p>

			<p>Δυστυχισμένε ἄνθρωπε, δὲν θέλεις νὰ γνωρίσῃς<br>
			καὶ τὸν ἀληθινὸν Θεὸ νὰ τόνε προσκυνήσῃς;</p>

			<p>Σὰν ἤλεγξε ὁ Ἅγιος τὸν ἔπαρχον μὲ θάρρος<br>
			ἀπ᾿ τὸ θυμό του ἄναψε, γιατὶ τὸ πῆρε βάρος.</p>

			<p>Καὶ πρόσταξε Ἀρχέλαον μὲ μανιασμένο ὕφος<br>
			νὰ θανατώσῃ τὸν Ἅγιον μὲ κοφτερό του ξίφος.</p>

			<p>Μεγάλο θαῦμα ἔγινε, ξεράθηκε τὸ χέρι,<br>
			συγχρόνως ἐξεψύχησε, μόνο ὁ Θεὸς τὸ ξέρει.</p>

			<p>Βλέποντας ὁ Φλαβιανὸς θάνατον τοῦ Δημίου,<br>
			θέλησε νὰ ἐκδικηθῇ τὸ σῶμα τοῦ Ἁγίου.</p>

			<p>Διέταξε, τὸν ἔδεσαν τὰ χειροπόδαρά του,<br>
			στὴν φυλακὴ τὸν ρίξανε, μὰ εἶν᾿ ὁ Χριστὸς κοντά του.</p>

			<p>Ἄκουσε θεϊκὴ φωνή, θεία παραγγελία,<br>
			μὲ πίστι καὶ ὑπομονὴ νὰ δώσῃ μαρτυρία.</p>

			<p>Σὲ ἕξι μέρες ἔφεραν πάλι γιὰ νὰ τὸν κρίνουν,<br>
			διαταγὲς ὑλιστικὲς ἤθελαν νὰ τοῦ δίνουν.</p>

			<p>Δὲν ἄκουσε ὁ Ἅγιος τὰ λόγια του τυράννου<br>
			καὶ ἀναμμένα κάρβουνα στὴν πλάτη του τοῦ βάνουν.</p>

			<p>Μὲ βούνευρα τὸν κτύπησαν σὲ ὅλο του τὸ σῶμα<br>
			καὶ ἔτρεχε ποταμηδὸν τὸ αἷμα του στὸ χῶμα.</p>

			<p>Σουβλιὰ ἐκοκκινήσανε εἰς τὴν φωτιὰ ρηγμένα,<br>
			τὸ σῶμα του ἐσούβληζαν σὲ ὅλο καρφωμένα.</p>

			<p>Ὅλα τὰ μέλη κάρφωσαν τὸ στῆθος καὶ τὴν πλάτη<br>
			γιὰ νὰ πονάῃ πιὸ πολὺ ἐβάζανε ἁλάτι.</p>

			<p>Οἱ πόνοι εἶν᾿ ἀβάσταχτοι, μὰ μὲ γενναία πίστι<br>
			προσεύχεται ὁ Ἅγιος εἰς τὸν Θεὸν τὸν Κτίστη.</p>

			<p>Καὶ ἀναμένα κάρβουνα εἰς τὸ δεξὶ τὸ χέρι<br>
			τοῦ ῾βαλαν καὶ θυμίαμα θυσία νὰ προσφέρῃ.</p>

			<p>Τὰ κράτησε ὁ Ἅγιος, δὲν ἔκανε θυσία,<br>
			καθόλου δὲν ὑπέκυψε στὴν εἰδωλολατρία.</p>

			<p>Μὲ τὴ φωτιὰ ἐκάηκε τὸ δεξιό του χέρι,<br>
			στὸν βασιλέα τοῦ Χριστοῦ γιὰ κεῖνον ὑποφέρει.</p>

			<p>Ἐλύσαξε ὁ τύραννος· καὶ πάλι διατάζει<br>
			ἀπὸ τὰ χέρια τὸν κρεμοῦν τοὺς δήμιους προστάζει.</p>

			<p>Τοῦ ἔδεσαν στὰ πόδια του πέτρες πολὺ μεγάλες,<br>
			τὸ σῶμα γιὰ νὰ διαλυθῇ, τὸ στῆθος κι᾿ οἱ κουτάλες.</p>

			<p>Κι ἄλλο κακὸ ἐσκέφτηκε, ν᾿ ἀνάψουνε καμίνι,<br>
			γιὰ νὰ καῇ τὸ σῶμα του, κόκκαλο νὰ μὴ μείνῃ.</p>

			<p>Τὸ σταύρωσεν ὁ Ἅγιος καὶ ἔγινε ἐκεῖ τὸ θαῦμα,<br>
			οἱ φλόγες ἐσκορπίστηκαν ἀμέσως ἐν τῷ ἅμα.</p>

			<p>Καὶ ἔκαψαν ὅσους ἤτανε ἔξω ἀπ᾿ τὸ καμίνι,<br>
			ὁ Ἅγιος Προκόπιος ποὺ σῶος εἶχε μείνει.</p>

			<p>Οἱ εἰδωλολάτρες τρόμαξαν ποὺ εἴδανε τὸ θαῦμα,<br>
			φώναζαν νὰ θανατωθῇ ὁ Ἅγιος ἐν τῷ ἅμα.</p>

			<p>Σὰν εἶδε ὁ Φλαβιανὸς πὼς δὲν ἀλλάζει γνώμη,<br>
			δὲν ἤθελε τὸν Ἅγιο οὔτε νὰ ζῇ ἀκόμη.</p>

			<p>Ἔβγαλε τὴ διαταγὴ γιὰ ἀποκεφάλισί του,<br>
			Ἅγιος τοὺς παρακαλεῖ νὰ κάνῃ προσευχή του.</p>

			<p>Ἐστάθη πρὸς τὴν Ἀνατολή, μὲ τὸν Θεὸν μιλάει,<br>
			ὅσους τιμοῦν τὴν μνήμη του γι᾿ αὐτοὺς παρακαλάει.</p>

			<p>Ἀκούστηκε φωνὴ γλυκιὰ ἀπ᾿ τὸν Θεὸ πατέρα,<br>
			ἡ δέησις ἀκούστηκε, Προκόπιε, ἐδῶ πέρα.</p>

			<p>Τοῦ ἔκοψαν τὴν κεφαλήν, ὀγδόη Ἰουλίου,<br>
			βοήθεια νὰ ἔχομεν τοῦ Ἁγίου Προκοπίου.</p>

			</td>
		</tr>
	</table>
</div>

<hr>

</body>

</html>