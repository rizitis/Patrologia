<html>

<head>
<meta http-equiv="Content-Type" content="text/html; charset=utf-8">
<meta http-equiv="Content-Language" content="el">
<title>Αγιος Ιωάννης ο Πρόδρομος</title>
<link rel="stylesheet" type="text/css" href="../styles.css">
</head>

<body lang="el">

<h1>Ἅγιος Ἰωάννης ὁ Πρόδρομος καὶ Βαπτιστής</h1>

<p style="text-align: center">7 Ἰανουαρίου</p>

<div align="center">
	<table border="0" cellpadding="8" cellspacing="1" id="table1">
		<tr>
			<td><p>Ὁ πιὸ μεγάλος Ἅγιος μέσ᾿ στὴν Ὀρθοδοξία<br>
			εἶν᾿ ὁ προφήτης Πρόδρομος, μετὰ τὴν Παναγία.</p>

			<p>Τὸ εἶπε ὁ ἴδιος ὁ Χριστὸς καὶ ἐπαναλαμβάνει·<br>
			δὲν ἐγεννήθηκε ἄνθρωπος ὡσὰν τὸν Ἰωάννη,</p>

			<p>ἀφοῦ καταξιώθηκε τὸν ἴδιο νὰ βαπτίσῃ, <br>
			στὸν Ἰορδάνη ποταμὸ παράδειγμα ν᾿ ἀφήσῃ.</p>

			<p>Ἄρχισε πέννα μου πτωχή, δύο λόγια γιὰ νὰ γράψῃς, <br>
			ἀλλὰ θὰ εἶναι δύσκολο νὰ τὸν ἐγκωμιάσῃς.</p>

			<p>Μὲ πίστι καὶ ταπείνωσι ζητῶ καὶ τὴν εὐχή σου,<br>
			νὰ γράψω ἀπὸ τὸν βίον σου τὴν ἅγια ζωή σου.</p>

			<p>Ὁ βιογράφος του μιλεῖ διὰ τὴν σύλληψή του, <br>
			προσεύχονταν, γιατ᾿ ἤτανε ἄτεκνοι οἱ γονεῖς του.</p>

			<p>Εἶχε πατέρα Ἅγιον, προφήτη Ζαχαρία, <br>
			κι ἡ Ἐλισάβετ συγγενῆ, εἶχε τὴν Παναγία.</p>

			<p>Παρακαλοῦσαν τὸν Θεὸν παιδίον νὰ τοὺς στείλῃ, <br>
			καὶ εἴχανε προσευχὴ θερμὴ παντοτεινὰ στὰ χείλη.</p>

			<p>Ὁ Ζαχαρίας στὸν Ναὸν μία μέρα ἐθυμιοῦσε, <br>
			μπροστά του βλέπει Ἀρχάγγελο, μὲ τὰ φτερὰ πετοῦσε.</p>

			<p>Τὸ ὄνομά μου Γαβριήλ, λέγει στὸν Ζαχαρία, <br>
			χαρμόσυνη ἀπ᾿ τὸν Θεὸν φέρνω παραγγελία:</p>

			<p>«Θὰ ἀποκτήσετε παιδὶ θὰ τ᾿ ὀνομάσεις Γιάννη, <br>
			γιατὶ ὁ Θεὸς ἀπὸ ψηλὰ τὸ θαῦμα του θὰ κάνῃ».</p>

			<p>Ἦταν Θεοῦ τὸ μήνυμα μὰ κεῖνος δυσπιστοῦσε, <br>
			γιατ᾿ εἶχε σύζυγο γριά, παιδὶ πῶς θὰ γεννοῦσε;</p>

			<p>Ἀκόμα εἶχε κατὰ νοῦ πῶς στὰ γεράματά τους,<br>
			θὰ βλέπαν ἕνα νήπιο νὰ βρίσκεται μπροστά τους.</p>

			<p>Ὁ Γαβριὴλ σὰν ἄκουσε τὰ λόγια Ζαχαρία, <br>
			πὼς δυσπιστεῖ εἰς τὸν Θεόν, τοῦ βάζει τιμωρία.</p>

			<p>Τοῦ λέγει: μένε ἄφωνος, ὑπομονὴ θὰ κάνεις, <br>
			μέχρι νὰ γεννηθεῖ παιδὶ ὁ Μέγας Ἰωάννης.</p>

			<p>Ὁ κόσμος ἐπερίμενε ἔξω στὴν ἐκκλησία, <br>
			γιὰ νὰ τελειώσῃ ὁ ἱερεὺς τὴν ἱερὰ θυσία.</p>

			<p>Σὰν βγῆκε τὸν ἐρώτησαν γιατὶ ἀργοποροῦσε, <br>
			ἦταν βουβὸς ὁ ἱερεύς, καθόλου δὲν μιλοῦσε.</p>

			<p>Τοὺς ἔκανε νοήματα ἀκόμα καὶ σημεῖα, <br>
			ὅτι ἤρθενε Ἀρχάγγελος μέσα στὴν ἐκκλησία.</p>

			<p>Σὰν πέρασε λίγος καιρὸς μὲ τοῦ Θεοῦ τὴ Χάρι, <br>
			μένει ἡ Ἐλισάβετ ἔγκυος κι εἶχε κρυφὸ καμάρι.</p>

			<p>Τὸν κόσμο ἐντρεπότανε διὰ τὰ γηρατειά της, <br>
			ποὺ βλέπανε γερόντισσα κι εἶχε μωρὸ μπροστά της.</p>

			<p>Ἀλλὰ κατόπιν σκέφτηκε πὼς ἔπρεπε νὰ χαίρει, <br>
			γιατὶ ἠθέλησε ὁ Θεὸς ἕνα παιδὶ νὰ φέρει.</p>

			<p>Καὶ τὸ παιδὶ γεννήθηκε, χαρῆκαν οἱ γονεῖς του, <br>
			κι ὁ Ζαχαρίας μίλησε, ξανάρθε ἡ φωνή του.</p>

			<p>Σὰν ἐγεννήθη ὁ Χριστὸς μεγάλο θαῦμα κάνει, <br>
			ἀπ᾿ τοῦ Ἡρώδη τὰ σπαθιὰ σώζει τὸν Ἰωάννη.</p>

			<p>Ἤθελε ὁ ἀλητήριος χωρὶς καμιὰν αἰτία, <br>
			νὰ σφάξει τὸ μικρὸ Χριστὸ καὶ ὅλα τὰ παιδία.</p>

			<p>Παίρνει ἡ Ἐλισάβετ τὸ παιδὶ καὶ στὸ βουνὸ πηγαίνει, <br>
			νὰ τὸ γλιτώσῃ ἀπ᾿ τὴν σφαγὴ τὴν ἀδικογραμμένη.</p>

			<p>Καὶ εὐθὺς ἀνοίγει τὸ βουνὸ ἀλλὰ καὶ σμίγει πάλι, <br>
			καὶ δὲν τοῦ πῆρε ὁ στρατὸς τ᾿ Ἁγίου τὸ κεφάλι.</p>

			<p>Μεγάλωσε ὁ Πρόδρομος, στὴν ἔρημο πηγαίνει, <br>
			καὶ ἄφησε τοὺς συγγενεῖς κι ὅλη τὴν οἰκουμένη.</p>

			<p>Καμήλας δέρμα φόρεσε καὶ ζώνη δερματίνη, <br>
			καὶ δίδασκε «Μετάνοια» τὴν ἐποχὴ ἐκείνη.</p>

			<p>Στὴν ἔρημο ἀσκήτευε καὶ δὲν καλοπερνοῦσε, <br>
			ἐφρόντιζε γιὰ τὴν ψυχή, τὸ σῶμα ὅτι καὶ ζοῦσε.</p>

			<p>Χόρτα καὶ μέλι ἄγριον ἤτανε ἡ τροφή του, <br>
			ποὺ πρόσφεραν οἱ μέλισσες γιὰ τὴν συντήρησή του.</p>

			<p>Ἦρθε ὁ θεῖος φωτισμὸς καὶ γιὰ τὸν Ἰωάννη, <br>
			νὰ κατοικήσει ἔπρεπε στὶς ὄχθες Ἰορδάνη.</p>

			<p>Καὶ πῆγε ἐκεῖ καὶ κάθισε κι ἄρχισε νὰ φωνάζῃ, <br>
			κι ὅλους στὸν δρόμο τοῦ Θεοῦ νὰ τοὺς προετοιμάζῃ.</p>

			<p>«Μετάνοια», τοὺς ἔλεγε, ὅλοι μετανοεῖτε, <br>
			κι ὅτι σᾶς λέγει ὁ Θεὸς κάνετε νὰ σωθεῖτε.</p>

			<p>Καὶ ὅλους αὐτὸς τοὺς βάπτιζε μέσα στὸν Ἰορδάνη, <br>
			τὰ κρίματά τους ἔλεγαν στὸν Ἅγιο Ἰωάννη.</p>

			<p>Ἀκόμα τοὺς προέτρεπε στὴν ταπεινοφροσύνη, <br>
			γιατὶ εἴχανε ἐγωισμὸ τὴν ἐποχὴ ἐκείνη.</p>

			<p>Καὶ ὑπερηφανεύοντο πὼς εἴχανε πατέρα <br>
			τὸν Ἀβραὰμ νὰ τοὺς δεχθεῖ ὅλους τους μία ἡμέρα.</p>

			<p>Καὶ λέγει γιὰ τὸν Ἀβραὰμ νὰ τόνε μιμηθοῦνε <br>
			στὴν πίστι καὶ στὰ ἔργα του μαζί του γιὰ νὰ ζοῦνε.</p>

			<p>Καὶ τότε τὸν ἐρώτησαν τὶ ὑστεροῦν ἐκεῖνοι, <br>
			τοὺς ἔφερε παράδειγμα τὴν ἐλεημοσύνη.</p>

			<p>Ὅσοι ἔχουνε σκεπάσματα στὸν δρόμο μὴν πετοῦνε, <br>
			νὰ τὰ μοιράσουν στοὺς πτωχοὺς κι αὐτοὶ νὰ ζεσταθοῦνε.</p>

			<p>Νὰ τρέφουν ὅλους τοὺς πτωχούς, νὰ ῾χουν δικαιοσύνη, <br>
			γιατὶ θὰ ἔρθει ὁ Χριστὸς μία μέρα νὰ μᾶς κρίνῃ.</p>

			<p>Καὶ πάλι τὸν ἐρώτησαν ἂν ἦταν ὁ Μεσσίας, <br>
			ἔρχεται, εἶπε, ὁ Χριστός, φέρνει τὴν Σωτηρία.</p>

			<p>Κατόπιν ἦρθε ὁ Χριστὸς στὴν ὄχθη Ἰορδάνη, <br>
			καὶ ζήτησε νὰ βαπτισθῇ ἀπὸ τὸν Ἰωάννη.</p>

			<p>Καὶ ὁ Ἰωάννης ἀπαντᾶ: «ἐγὼ πῶς νὰ βαπτίσω; <br>
			τὸ ἀστεράκι τὸ μικρό, Ἥλιο πῶς νὰ φωτίσω;».</p>

			<p>Καὶ τοῦ ἀπαντάει ὁ Χριστὸς γιατὶ αὐτὸ τὸ κάνει, <br>
			τοῦ κόσμου τὰ ἁμαρτήματα νὰ μποῦν στὸν Ἰορδάνη.</p>

			<p>Ἤτανε ἕτοιμος ὁ Χριστὸς καὶ μπῆκε στὸ ποτάμι, <br>
			κι ὁ Ἰορδάνης ἄρχισε ἐπιστροφὴ νὰ κάνει.</p>

			<p>Τὸν βάπτισε ὁ Πρόδρομος, τοῦ ἔτρεμε τὸ χέρι, <br>
			γιατὶ ἦρθε πνεῦμα Ἅγιον, λευκὸ σὰν περιστέρι.</p>

			<p>Ἀκούστηκε Θεοῦ φωνὴ μέσα στὸν Ἰορδάνη, <br>
			καὶ στοῦ Προδρόμου πρόσωπο τριὰς Ἁγία ἐφάνη.</p>

			<p>Καὶ ἡ φωνὴ ἐκ τοῦ Πατρὸς ἔλεγε: «ὁ Υἱός μου, <br>
			αὐτὸς εἶν᾿ ποὺ βαπτίζεται καὶ ὁ Ἀγαπητός μου!».</p>

			<p>Πολὺ ἐκαυτηρίαζε τὴν κάθε ἁμαρτία <br>
			καὶ ἦταν ζυγαριὰ σωστὴ γιὰ κάθε ἀδικία.</p>

			<p>Ὅσο ποὺ ἦταν ταπεινὸς ὕψωσε τὴ φωνή του <br>
			καὶ τὸν Ἡρώδη ἤλεγξε γιὰ τὴ διαγωγή του.</p>

			<p>Ἀφοῦ σ᾿ αὐτὸν ὁ διάβολος τοῦ ἔβαλε στὸ νοῦ του, <br>
			καὶ πῆρε γιὰ γυναίκα του, γυναίκα τ᾿ ἀδελφοῦ του.</p>

			<p>«Αὐτὸ εἶναι παράνομο», ἔλεγε στὸν Ἡρώδη, <br>
			ὁ Ἰωάννης Πρόδρομος, χωρὶς νὰ ἔχει φόβοι.</p>

			<p>Δὲν ἄντεχε ὁ Βασιλιὰς τὴν προσβολὴ τὴν τόση, <br>
			ἀλλὰ φοβόταν τὸν λαὸν γιὰ νὰ τὸν θανατώσῃ.</p>

			<p>Ἔδωσε μία διαταγή, στὴν φυλακὴ τὸν βάνει, <br>
			δὲν ἤθελε τὸν ἔλεγχο ἀπὸ τὸν Ἰωάννη.</p>

			<p>Καὶ ὅταν φυλακίστηκε, τρέχει ὁ λαὸς κοντά του, <br>
			σὰν ὄρνιθα τοὺς σκέπαζε μὲ τὰ χρυσὰ φτερά του.</p>

			<p>Ὁ Ἡρώδης ἔκανε γιορτὴ γιὰ τὰ γενέθλιά του, <br>
			καὶ στὸ παλάτι κάλεσε τοὺς ἄρχοντες κοντά του.</p>

			<p>Μὲ κτηνωδία πέσανε ὅλοι στὸ φαγοπότι, <br>
			κι ἄρχισαν ἄσεμνους χοροὺς οἱ ἀσεβεῖς ἀνθρῶποι.</p>

			<p>Ἡ μοιχαλὶς βασίλισσα κόρη εἶχε Σαλώμη, <br>
			βγῆκε καὶ χόρευε τρελὰ μισόγυμνη ἀκόμη.</p>

			<p>Ἐχόρεψε ἄσεμνο χορὸ καὶ τὴν χειροκροτοῦσαν, <br>
			ἤτανε ὅλοι ἀσεβεῖς γι᾿ αὐτὸ τὴν ἐπαινοῦσαν.</p>

			<p>Κι ὁ βασιλιὰς τῆς ἔταξε μισή του βασιλεία, <br>
			μπροστὰ στὸν κόσμο ὁρκίστηκε, ἦταν κι αὐτὸ μωρία.</p>

			<p>Καὶ ἡ Σαλώμη ἔτρεξε εἰς τὴν Ἡρῳδιάδα, <br>
			γιὰ νὰ τῆς πεῖ εὐχάριστα γιὰ τὴ βασιλειάδα.</p>

			<p>Ἡ μοιχαλὶς βασίλισα ἐδαιμονίσθη πάλι, <br>
			καὶ ζήτησε ἐπὶ πίνακι Προδρόμου τὸ κεφάλι.</p>

			<p>Ἡ ἐντολὴ ἐκτελέστηκε καὶ μέσα σ᾿ ἕνα πιάτο, <br>
			ἡ κεφαλὴ ἐτέθηκε, μὲ αἵματα γεμάτο.</p>

			<p>Σὰν φροῦτο τὴν προσφέρανε ἐπάνω στὸ τραπέζι, <br>
			κι ἡ μουσικὴ τοῦ σατανᾶ σταμάτησε νὰ παίζει.</p>

			<p>Τὴν εἴδανε καὶ τρέμανε ὅλοι οἱ καλεσμένοι, <br>
			κι ἡ μοιχαλὶς Ἡρῳδιὰς ποὺ ῾ταν δαιμονισμένη.</p>

			<p>Ὁ κόσμος σὰν τὸ ἔμαθε στὴν φυλακὴ προφθάνει, <br>
			νὰ ἐνταφιάσει τὸ κορμὶ τ᾿ Ἁγίου Ἰωάννη.</p>

			<p>Τὸ ἔθαψαν μὲ σεβασμὸ μὲ δίχως τὸ κεφάλι, <br>
			ποὺ ὅλοι εἶχαν δάσκαλο, μικροὶ μὰ καὶ μεγάλοι.</p>

			<p>Εἰδοποιῆσαν τὸν Χριστὸ ὅτι εἶχε πεθάνει, <br>
			ἐκεῖνος ποὺ τὸν βάπτισε μέσα στὸν Ἰορδάνη.</p>

			<p>Στὸ Ἅγιο Ὄρος βρίσκεται, Μονὴ τοῦ Διονυσίου, <br>
			τὸ χέρι ποὺ ἐβάπτισε τὴν κεφαλὴ Κυρίου.</p>

			<p>Καὶ ἑορτάζει ἡ Ἐκκλησιὰ τὴν Ἁγία Κεφαλή του, <br>
			τὶς τρεῖς Ἅγιες εὕρεσες διὰ τιμὴν δική του.</p>

			<p>Τὴν σύναξη γιορτάζουμε ἑπτὰ Ἰανουαρίου, <br>
			μετὰ τὴν Θεία Βάπτιση Χριστοῦ μας τοῦ Κυρίου.</p>

			<p>Μὲ σεβασμὸ οἱ χριστιανοὶ πολλὲς φορὲς τὸ χρόνο, <br>
			θὰ τὸν τιμοῦν εὐλαβικὰ αἰῶνες τῶν αἰώνων.</p>

			<p>Ἐκεῖνοι ποὺ ἐφόνευσαν φρικτὸ εἴχανε τέλος, <br>
			διότι στὰ κεφάλια τους ἐστράφηκε τὸ βέλος.</p>

			<p>Θεὸς τοὺς ἐτιμώρησε γιὰ φόνο ποὺ ῾χαν κάνει, <br>
			ἄδικα ἀπεκεφάλισαν τὸν Ἅγιο Ἰωάννη.</p>

			<p>Δριμεῖς ἐλέγχους εἴχανε μὲ τὴ συνείδησή τους, <br>
			καὶ μαῦρες μέρες πέρασαν σὲ ὅλη τὴ ζωή τους.</p>

			<p>Τοὺς πῆραν τὰ παλάτια τους, μὰ καὶ τὴν βασιλεία, <br>
			καὶ τέλος τοὺς ἀπέστειλαν τοὺς τρεῖς στὴν ἐξορία.</p>

			<p>Στὴ Ῥώμη τοὺς ἐξόρισαν, Γαλλία, Ἱσπανία, <br>
			ἦταν κακὸ τὸ τέλος τους, δίχως φιλανθρωπία.</p>

			<p>Ἐτιμωρήθηκε σκληρὰ ἡ κόρη τους Σαλώμη, <br>
			ὁ θάνατὸς της τρομερὸς καὶ τραγικὸς ἀκόμη.</p>

			<p>Σὲ παγωμένο ποταμὸ πῆγε νὰ περπατήσῃ, <br>
			ἔσπασε ὁ πάγος ἔξαφνα, τὸ σῶμα ἐβυθίσθη.</p>

			<p>Ἀλλὰ ἀμέσως ἡ ὀπὴ τοῦ πάγου ἔκλεισε πάλι, <br>
			καὶ σὰν μαχαίρι κοφτερὸ ἔκοψε τὸ κεφάλι.</p>

			<p>Κι ἔτσι ἐπληρώθηκε τὸν φόνο ποὺ ῾χε κάνει, <br>
			μὲ τὸν τρελλό της τὸ χορό, κεφάλι τ᾿ Ἅη Γιάννη.</p>

			<p>Μίαν παροιμία ἔπρεπε αὐτὴ νὰ καταλάβῃ, <br>
			ἀφοῦ μάχαιρα ἔδωσε καὶ μάχαιρα θὰ λάβῃ.</p>

			<p>Δύο λόγια ἔγραψα πτωχὰ στὸν Ἅγιο Γιάννη, <br>
			ποὺ οἱ Πατέρες ἔπλεξαν ὁλόχρυσο στεφάνι.</p>

			<p>Αὐτὰ ποὺ γράφτηκαν ἐδῶ δὲν εἶναι ἀπὸ μένα, <br>
			μὰ μέσα ἀπὸ τὸν βίον του εἶναι ἀντιγραμμένα.</p>

			<p>Γι᾿ αὐτὸ ἂς τὰ διαβάζομε πρὸς χάριν τοῦ Ἁγίου, <br>
			καὶ νὰ γενοῦμε μιμηταὶ τοῦ ἰδικοῦ του βίου.</p>

			<p>Ἡ ἐκκλησία πάντοτε σὲ κάθε Λειτουργία, <br>
			τὸν μνημονεύει εὐλαβικὰ μετὰ τὴν Παναγία.</p>

			<p>Κ᾿ ἡ ἁγιογραφία του, διάφοροι ἔχει τρόποι, <br>
			σὰν Ἄγγελο μὲ τὰ φτερά, τὸν βλέπουν οἱ ἀνθρῶποι.</p>

			<p>Βλέπουμε τὴν εἰκόνα του σὲ ἄλλο μέρος πάλι, <br>
			κρατάει στὴν παλάμη του τὸ ἱερὸ κεφάλι.</p>

			<p>Εἶναι πολλὰ τὰ θαύματα τοῦ Ἁγίου Ἰωάννη, <br>
			μὲ πίστι ὅσα τοῦ ζητοῦν τὴν αἴτησι τοὺς κάνει.</p>

			<p>Ἅγιε Ἰωάννη Πρόδρομε κάνε τὴν προσευχή σου, <br>
			νὰ ῾χομεν σὰν παράδειγμα τὴν ἅγιαν ζωήν σου.</p>

			<p>Νὰ κάνουμε ὑπακοὴ καὶ τοῦ Χριστοῦ ν᾿ ἀκοῦμε, <br>
			καὶ πιὸ πολὺ ἀπὸ ἐμᾶς, ἐκεῖνον ν᾿ ἀγαποῦμε.</p>

			<p>Ἀλλὰ καὶ κάθε ἄνθρωπο ἀκόμα κι ἐχθρό μας, <br>
			συγχώρεση νὰ δίνουμε, γιατ᾿ εἶναι ἀδελφός μας.</p>

			<p>Τότε ὁ πατέρας μας Θεὸς ποὺ ῾ν᾿ ὅλο ἀγάπη, <br>
			θὰ μᾶς χαρίση ἔλεος στοῦ οὐρανοῦ τὰ πλάτη.</p>

			<p>Ἅγιε Ἰωάννη Πρόδρομε, θερμὰ σ᾿ εὐχαριστοῦμε, <br>
			μὲ τὶς δικές σου προσευχὲς Παράδεισο νὰ βροῦμε.</p>

			</td>
		</tr>
	</table>
</div>

<hr>

</body>

</html>