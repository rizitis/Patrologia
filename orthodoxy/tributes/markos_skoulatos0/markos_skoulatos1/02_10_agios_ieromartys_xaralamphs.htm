<html>

<head>
<meta http-equiv="Content-Type" content="text/html; charset=utf-8">
<meta http-equiv="Content-Language" content="el">
<title>Αγιος Ιερομάρτυς Χαραλάμπης</title>
<link rel="stylesheet" type="text/css" href="../styles.css">
</head>

<body lang="el">

<h1>Ἅγιος Ἱερομάρτυς Χαραλάμπης</h1>

<p align="center">10 Φεβρουαρίου</p>

<div align="center">
	<table border="0" cellpadding="8" cellspacing="1" id="table1">
		<tr>
			<td><p>Ἔχεις ὡραῖο ὄνομα, Ἅγιε Χαραλάμπη,<br>
			εὐφραινομένη ἡ ψυχή, τὸ πρόσωπόν σου λάμπει.</p>

			<p>Ἤσουν πιστὸς χριστιανός, μικρὸς στὴν ἡλικία<br>
			ἐκήρυττες γιὰ τὸν Χριστὸ καὶ τὴν ὀρθοδοξία.</p>

			<p>Διάβαζες Εὐαγγέλιο, φωτίζονταν ὁ νοῦς σου,<br>
			σὰν κληρικὸς ἐδίδασκες τοὺς συνομήλικούς σου.</p>

			<p>Εἶχες ἀγάπη στὸν Χριστὸν καὶ ἔκανες θυσία,<br>
			ποὺ τότε ἐβασίλευε ἡ εἰδωλολατρεία.</p>

			<p>Καὶ ἱερέας ἔγινες εἰς τὰ σαράντα χρόνια<br>
			γιὰ νὰ σωθῇ ὁ ἄνθρωπος ποὺ ῾ταν στὴν καταφρόνια.</p>

			<p>Σὰν τὴ φλογέρα τοῦ βοσκοῦ μὲ τὰ κηρύγματά σου<br>
			πίστευε κόσμος στὸν Χριστὸν κι ἐρχότανε κοντά σου.</p>

			<p>Σεβῆρος αὐτοκράτορας ἤτανε εἰς τὴν Ῥώμη,<br>
			χριστιανομάχος καὶ σκληρὸς καὶ ἀσεβὴς ἀκόμη.</p>

			<p>Ἦταν καὶ ὁ Λουκιανὸς στὴν πόλι Μαγνησία,<br>
			ποὺ ἡγεμόνας ἤτανε στὴν εἰδωλολατρεία.</p>

			<p>Θηρίο ἦταν ἀνήμερο γιὰ τὴν χριστιανοσύνη,<br>
			χαιρόταν γιὰ τοὺς Χριστιανοὺς τὸ αἷμα του νὰ χύνῃ.</p>

			<p>Τὸν Ἅγιον Χαράλαμπο τὸν κάλεσε μπροστά του,<br>
			γιατὶ ὁ κόσμος πίστεψε εἰς τὰ κυρήγματά του.</p>

			<p>Τὸν κοίταξε ἀπειλητικὰ μὲ βλοσυρὸ τὸ βλέμμα<br>
			γιατὶ Θεοὺς δὲν σέβεται καὶ βασιλέως στέμμα.</p>

			<p>Ἐγώ, τοῦ λέγει ὁ Ἅγιος, ὑπακοὴ θὰ κάνω<br>
			στὸν βασιλέα μου Χριστόν, ὡς ὅτου νὰ ἀποθάνω.</p>

			<p>Τὰ εἴδωλα εἶναι ἄψυχα, αὐτὰ ποὺ προσκυνᾶτε,<br>
			καὶ σᾶς νεκρώνουν τὴν ψυχὴ καὶ τὸν Θεὸν ξεχνᾶτε.</p>

			<p>Ἐνῶ ὁ βασιλεὺς Χριστὸς ἔφερε σωτηρία,<br>
			ἡ πίστι ἡ ἀληθινὴ εἶν᾿ ἡ ὀρθοδοξία.</p>

			<p>Ἐθύμωσε ὁ ἡγεμὼν τὸν Ἅγιο διατάζει<br>
			σὰν δὲν τιμᾶ τὰ εἴδωλα βάσανα ἑτοιμάζει.</p>

			<p>Τοῦ ἁπαντὰ ὁ Ἅγιος «βάσανα δὲν φοβοῦμαι»<br>
			καὶ τὸν γλυκύτατον Ἰησοῦν ποτὲ δὲν τὸν ἀρνοῦμαι.</p>

			<p>Τὰ ἰδικά σου βάσανά μου φέρνουν εὐτυχία,<br>
			γιατὶ θὰ ζῶ αἰώνια Χριστοῦ τὴ βασιλεία.</p>

			<p>Καὶ ἄρχισαν τὰ μαρτύρια· τοῦ ἔγδαραν τὸ σῶμα,<br>
			καὶ σιδερένιες μαχαιριὲς τοῦ ἔδιναν ἀκόμα.</p>

			<p>Ὁ Ἅγιος προσευχότανε καὶ τοὺς εὐχαριστοῦσε<br>
			στὸν βασιλέα τὸν Χριστὸν ὑπομονὴ ζητοῦσε.</p>

			<p>Οἱ δήμιοι ποὺ ἔγδερναν τὸ σῶμα τοῦ Ἁγίου<br>
			καὶ τρεῖς γυναῖκες πίστεψαν εἰς τὸν Χριστὸν Κυρίου,</p>

			<p>γιατὶ εἶδαν τὴν ὑπομονὴ τ᾿ Ἁγίου Χαραλάμπη,<br>
			στοὺς πόνους τοὺς ἀβάστακτους, τὸ πρόσωπο νὰ λάμπει.</p>

			<p>Καὶ τοὺς ἀπεκεφάλισαν γι᾿ αὐτὴ τὴ μαρτυρία<br>
			τὴν ἴδια μέρα τοὺς τιμᾶ κι αὐτοὺς ἡ Ἐκκλησία.</p>

			<p>Συνέχισαν τὰ βάσανα τοῦ Ἁγίου ἐν τῷ ἅμα,<br>
			μέσ᾿ στὰ φρικτὰ μαρτύρια γίνεται ἕνα θαῦμα.</p>

			<p>Στομώσανε τὰ ὄργανα τὰ φονικὰ καὶ τέρμα,<br>
			ἔπαψαν πιὰ νὰ σχίζουνε στὸν Ἅγιο τὸ δέρμα.</p>

			<p>Τότε ἕνας δούκας κάρφωσε στὸ σῶμα τοῦ Ἁγίου,<br>
			τὰ φονικὰ τὰ ὄργανα ποὺ ἦταν τοῦ μαρτυρίου.</p>

			<p>Μὰ κόπηκαν τὰ χέρια του, τοῦ δούκα τοῦ ἀγρίου,<br>
			καὶ κολλημένα μείνανε στὸ σῶμα τοῦ Ἁγίου.</p>

			<p>Φωνάζοντας καὶ κλαίγοντας μέσ᾿ στὴν ἀπελπισία,<br>
			τὸ θαῦμα ἐθεώρησε πὼς ἤτανε μαγεία.</p>

			<p>Κι ὁ ἡγεμόνας νόμισε τὸ θαῦμα γιὰ ἀπάτη,<br>
			τὸ πρόσωπό του στράβωσε καὶ γύρισε στὴν πλάτη.</p>

			<p>Ὁ κόσμος ὅμως ἔβλεπε αὐτὲς τὶς θεωρίες,<br>
			κατάλαβε ἀπ᾿ τὸν Θεὸν πὼς ἦταν τιμωρίες.</p>

			<p>Τὸν Ἅγιον παρακαλοῦν νὰ κάνει προσευχή του,<br>
			νὰ σταματήσῃ ὁ Θεὸς τὴν δίκαιην ὀργήν του.</p>

			<p>Τοὺς ἁπαντᾷ ὁ Ἅγιος· ἂν θέτε σωτηρία,<br>
			πιστεύσατε εἰς τὸν Θεὸν καὶ στὴν Ὀρθοδοξία.</p>

			<p>Καὶ ὅλοι ἐπιστεύσανε στὰ λόγια του Ἁγίου,<br>
			γιατὶ εἶδαν μὲ τὰ μάτια τους θαύματα τοῦ Κυρίου.</p>

			<p>Κι ὁ δούκας ὁ ταλαίπωρος τόνε παρακαλοῦσε<br>
			μὲ τὰ κομμένα χέρια του, γιατὶ φρικτὰ πονοῦσε.</p>

			<p>Τὸν Ἅγιο παρακαλεῖ νὰ τὸν ἐλευθερώσῃ,<br>
			καὶ τὰ κομμένα χέρια του νὰ τοῦ τὰ ξαναδώσῃ.</p>

			<p>Ὁ Ἅγιος τὸν λυπήθηκε, κάνει τὴν προσευχή του,<br>
			κι ἀπ᾿ τὸν οὐράνιον Θεὸν ἀκούει τὴν φωνή του.</p>

			<p>Χαῖρε ἀθλητὰ Χαράλαμπε, συνόμιλε ἀγγέλων,<br>
			τὴν δέησίν σου ἄκουσα καὶ τώρα σ᾿ ἀναγγέλλω.</p>

			<p>Στοὺς ἀσεβεῖς τὴν ἴασιν δίδω καὶ ἰατρείαν,<br>
			κι αὐτοστιγμεὶ σταμάτησε γι᾿ αὐτοὺς ἡ τιμωρία.</p>

			<p>Τοῦ δούκα χέρια κόλλησαν στὸ σῶμα του σὰν πρῶτα,<br>
			πίστευσε καὶ βαπτίσθηκε εἰς τοῦ Χριστοῦ τὴν πόρτα.</p>

			<p>Κι ὁ Ἡγεμόνας γύρισε πάλι τὸ πρόσωπό του,<br>
			γύρισε ἀπὸ τὴν πλάτη του καὶ κοίταξε ἐμπρός του.</p>

			<p>Σταμάτησε τὸν διωγμὸ γιὰ τὴν χριστιανοσύνη,<br>
			στὸν βασιλιὰ ἀνέφερε θαύματα ποὺ ῾χᾶν γίνει.</p>

			<p>Ὁ Ἅγιος Χαράλαμπος στὸ σπίτι του πηγαίνει<br>
			γιὰ τὴν ἀγάπη τοῦ Χριστοῦ τὰ πάντα ὑπομένει.</p>

			<p>Εἰδωλολάτρες πήγαιναν, τοὺς ἐξομολογοῦσε,<br>
			καὶ ὅταν ἐβαπτίζοντο τότε τοὺς κοινωνοῦσε.</p>

			<p>Ἔκανε θαύματα πολλὰ εἰς τοὺς ἀρρωστημένους<br>
			κι ἔβγαζε δαιμόνια ἀπ᾿ τοὺς δαιμονισμένους.</p>

			<p>Ἀκόμα καὶ ἀνάσταση νεκρῶν εἴχενε κάνει,<br>
			μὲ προσευχὴ ἀνέστησε, ὁποὺ εἴχανε πεθάνει.</p>

			<p>Ὁ ἡγεμὼν ἀνέφερε στὸν ἀσεβῆ Σεβῆρο<br>
			τὰ θαύματα ποὺ ὁ Ἅγιος ἐσκόρπιζε τριγύρω.</p>

			<p>Καὶ ὁ Σεβῆρος θύμωσε κι ἀμέσως διατάζει<br>
			καρφιὰ νὰ μποῦν στὴν πλάτη του, τοὺς δήμιους προστάζει.</p>

			<p>Μὲ ἀσπλαχνία μπήξανε στὴν ράχη τοῦ Ἁγίου<br>
			πολὺ φαρμακερὰ καρφιά, πόνος τοῦ μαρτυρίου.</p>

			<p>Τοὺς εἶπε ὁ αὐτοκράτορας ἀπὸ τὴ Μαγνησία<br>
			νὰ τὸν τραβοῦν ἀλύπητα ὡς τὴν Ἀντιοχεία.</p>

			<p>Τὸν βάλανε σὲ ἄλογο, τοῦ δέσαν τὴ γενειάδα<br>
			καὶ τὸν τραβοῦν οἱ ἀσεβεῖς σὰν νὰ ῾ταν ἀγελάδα.</p>

			<p>Στὸ δρόμο θαῦμα ἔγινε, τὸ ἄλογο μιλοῦσε,<br>
			σὰ νὰ ῾ταν ἄνθρωπος Θεοῦ, ὅλους τοὺς ἀπειλοῦσε.</p>

			<p>Καταραμένοι, ὀνόμασε ὅλους τοὺς στρατιῶτες,<br>
			ποὺ τοῦ διαβόλου ὄργανα γινήκανε ἐτότες.</p>

			<p>Αὐτὸς εἶν᾿ ἄνθρωπος Θεοῦ, γιατὶ τὸν τιμωρεῖτε;<br>
			Ἀμέσως νὰ τὸνὰ λύσετε κι ἐσεῖς γιὰ νὰ λυθῆτε.</p>

			<p>Τότε ὅλοι ἐφοβήθηκαν τ᾿ ἀλόγου ὁμιλία,<br>
			μὲ ἄνεση τὸν Ἅγιον πῆγαν Ἀντιοχεία.</p>

			<p>Πολλὰ βασανιστήρια ἔκαναν τοῦ Ἁγίου,<br>
			ἀλλὰ τὸν ἔκανε καλὰ ἡ χάρις τοῦ Κυρίου.</p>

			<p>Ἔβαλαν πῦρ νὰ κάψουνε τὴν ἁγιότητά του,<br>
			ἀλλὰ καῆκαν ζωντανοί, ὅσοι ἤτανε κοντά του.</p>

			<p>Ἐμάνιασε ὁ βασιλιάς, μὲ τὸν Θεὸ τὰ βάνει,<br>
			ἀκόμα τὸν φοβέριζε, δὲν γνώριζε τὶ κάνει.</p>

			<p>Ἔριχνε βέλη ἄφθονα ἐπάνω στὸν ἀέρα,<br>
			δὲν ἤξερε μὲ τὸν Θεὸ πὼς δὲν τὰ βγάζει πέρα.</p>

			<p>Ὀργίσθηκε ὁ Κύριος κάνει σεισμὸ μεγάλο,<br>
			μὲ ἀστραπὲς καὶ μὲ βροντὲς καὶ μὲ μεγάλο σάλο.</p>

			<p>Εἰς τὸν ἀέρα κρέμονταν Κρίσπος μὲ βασιλέα,<br>
			καὶ τότε εἰς τὸν Ἅγιον ἐμίλησε ὡραῖα.</p>

			<p>Κατάλαβε τὸ λάθος του καὶ τὴν ἀδυναμία<br>
			κι ὅτι ἤτανε ἀπ᾿ τὸν Θεὸν δικαία τιμωρία.</p>

			<p>Τὸν Ἅγιο παρακαλεῖ νὰ τὸν ἐλευθερώσῃ,<br>
			νὰ δεηθῇ εἰς τὸν Θεὸ γιὰ νὰ τόνε γλιτώσῃ.</p>

			<p>Μία κόρη εἶχε ὁ βασιλιάς, τὴν λέγανε Γαλήνη,<br>
			τὸν εἶδε ποὺ κρεμότανε κι ἐμίλησε ἐκείνη.</p>

			<p>Πίστεψε λέγει στὸν Θεὸν διὰ νὰ σὲ γλιτώσῃ,<br>
			εἶναι Θεὸς ἀληθινὸς καὶ θὰ σ᾿ ἐλευθερώσῃ.</p>

			<p>Προσκύνησε τὸν Ἅγιο ἡ κόρη του ἡ Γαλήνη,<br>
			τοῦ εἶπε νὰ προσευχηθῇ γιὰ τὸν πατέρα ἐκείνη.</p>

			<p>Καὶ ἔκανε ὁ Ἅγιος τότε τὴν προσευχή του<br>
			ἀμέσως ἄκουσε ὁ Θεὸς σταμάτησε ἡ ὀργή του.</p>

			<p>Καὶ κατεβήκανε στὴ γῆ Κρίσπος μὲ βασιλέα,<br>
			καὶ στὸ παλάτι πήγανε, περάσανε ὡραῖα.</p>

			<p>Σὲ ἕνα μήνα ὁ βασιλιὰς ἄλλαξε πάλι γνώμη,<br>
			καὶ ἤθελε τὸν Ἅγιον νὰ τυραννήσῃ ἀκόμη.</p>

			<p>Θυσίασε εἰς τοὺς θεούς, τὸν Ἅγιο διατάζει,<br>
			δὲν τὸν ἀκούει ὁ Ἅγιος σὲ ὅτι κι ἂν τοῦ τάζῃ.</p>

			<p>Διατάζει τότε ὁ βασιλιάς, τοῦ βάνουν χαλινάρι,<br>
			ὡς σὰν νὰ ἦταν ἄλογο στὴν πόλι νὰ βολτάρῃ.</p>

			<p>Ὁ Ἅγιος προσευχότανε, ἀλλὰ καὶ ἡ Γαλήνη,<br>
			ἔλεγε στὸν πατέρα της γιὰ τὴ δικαιοσύνη.</p>

			<p>Νὰ σταματήσῃ τὸ κακό, γιατὶ εἶναι ἁμαρτία,<br>
			καὶ νὰ πιστέψῃ στὸν Θεὸ νὰ βρῇ τὴ σωτηρία.</p>

			<p>Ἀσύνετος ὁ βασιλιάς, δὲν ἄκουσε τὴν κόρη,<br>
			κι ἀκόμα στὸ χειρότερο ἐκεῖνος ἐπροχώρει.</p>

			<p>Διέταξε τὴν κόρη του, ἂν ἤθελε νὰ ζήσῃ,<br>
			νὰ θυσιάσῃ στοὺς θεοὺς καὶ νὰ τοὺς προσκυνήσῃ.</p>

			<p>Κι αὐτὴ τοῦ ὑποσχέθηκε ὅτι θὰ προσκυνήσῃ,<br>
			μὰ ἄλλα εἶχε κατὰ νοῦ ὅλα τὰ γκρεμίσῃ.</p>

			<p>Τριάντα ἕξη εἴδωλα ἐγκρέμισε ἡ Γαλήνη,<br>
			αὐτὴ ἤτανε ἡ προσευχὴ ποὺ ἔκανε ἐκείνη.</p>

			<p>Τὴν εἴδηση τρεῖς ἱερεῖς πήγανεν στὸν Σεβῆρο,<br>
			τοῦ εἶπαν γιὰ τὴν κόρη του, τὶ ἔκαναν τριγύρω.</p>

			<p>Βρῆκαν πενήντα μάστοροι νὰ ἀποκαταστήσουν,<br>
			δῆθεν ὅτι ἀπέθαιναν καὶ νὰ τοὺς ἀναστήσουν.</p>

			<p>Τὴν ἔβρισε ὁ βασιλιὰς τὴν κόρη του Γαλήνη,<br>
			ἀλλὰ μὲ ἀνδρειότητα τοῦ ἁπαντὰ ἐκείνη,</p>

			<p>ὅτι δὲν τὸ μετάνιωσε, γι᾿ αὐτὸ ποὺ εἶχε κάνει,<br>
			διότι ὁ πατέρας της βρισκότανε στὴν πλάνη.</p>

			<p>Τοῦ εἶπε, εἶμαι ἕτοιμη νὰ τὸ ἀποφασίσω,<br>
			ἂν ἔχῃς κι ἄλλα εἴδωλα νὰ ῾ρθῶ νὰ τὰ γκρεμίσω.</p>

			<p>Ἐθύμωσε ὁ τύραννος, ἔστρεψε τὴν ὀργή του,<br>
			στὸν Ἅγιο ποὺ δίδαξε τὴν κόρη τὴν δική του.</p>

			<p>Καὶ ἤθελε τὸν Ἅγιον νὰ τὸν ἐξευτελίσει<br>
			γυναίκα χήρα ἀκόλαστη τὸν ἔστειλε νὰ ζήσει.</p>

			<p>Τὸν φύλαξε ὅμως ὁ Θεὸς κι ἔγινε ἕνα θαῦμα<br>
			σὲ στύλο ξερὸ ἀκούμπησε καὶ βλάστησε ἐν τῷ ἅμα.</p>

			<p>Ὁ κόσμος ὅλος πίστεψε ποὺ εἴδανε τὸ θαῦμα<br>
			καὶ στὴν θρησκεία τοῦ Χριστοῦ γύρισαν ἐν τῷ ἅμα.</p>

			<p>Ὅλοι δοξάζαν τὸν Θεὸν ἐκτὸς τοῦ Βασιλέα<br>
			ποὺ ῾δωσε γιὰ τὸν Ἅγιον παραγγελία νέα.</p>

			<p>Εἶπε ν᾿ ἀποκεφαλισθῇ ὁ Ἅγιος συντόμως<br>
			γιατὶ στὸν Ἰησοῦ Χριστὸν ἐπίστευεν ὁ κόσμος.</p>

			<p>Σὰν βγῆκε ἡ ἀπόφαση οἱ δήμιοι τὸν παίρνουν<br>
			ἑκατὸν δέκα τριῶν ἐτῶν, στὸν δρόμο τόνε σέρνουν.</p>

			<p>Σ᾿ ὅλον τὸ δρόμο ὁ Ἅγιος κάνει τὴν προσευχή του<br>
			μὲ τὸν ἑκατοστὸν ψαλμόν, νὰ θρέψῃ τὴν ψυχή του.</p>

			<p>Εὐχαριστοῦμε τὸν Θεὸ γιὰ τὰ μαρτύριά του<br>
			κι ἀμέσως θαῦμα ἔγινε στὰ μάτια τὰ δικά του.</p>

			<p>Ἀνοίξανε οἱ οὐρανοί, Χριστὸς ἐφανερώθη<br>
			καὶ συνομίλησαν μαζί, ὁ Ἅγιος ἠξιώθη.</p>

			<p>Τὸν συνεχάρη ὁ Χριστὸς ποὺ βρίσκονταν κοντά του,<br>
			γιατὶ ἐκακοπάθησε γιὰ τ᾿ Ἅγιον ὄνομά του.</p>

			<p>Καὶ τὸν ἐρώτησε ὁ Χριστός, ὁποία χάρι θέλει,<br>
			μπροστά τους ἐβρισκότανε Ἀγγέλοι καὶ Ἀρχαγγέλοι.</p>

			<p>Καὶ ἀπαντᾶ ὁ Ἅγιος· στὴν ἐλαχιστότητά μου<br>
			εἶναι μεγάλο χάρισμα ποὺ ῾ναι ὁ Θεὸς μπροστά μου.</p>

			<p>Ἀφοῦ ἡ ἀγαθότης σου, Κύριε, μὲ προστάζει,<br>
			δίνε τὴν εὐλογίαν σου, σ᾿ ὅποιον μὲ ἑορτάζῃ.</p>

			<p>Ὅπου βρεθῇ τεμάχιον ἀπὸ τὸ λείψανό μου<br>
			καὶ ὅπου ἑορτάζουνε γιὰ τὸ μαρτύριό μου.</p>

			<p>Πείνα ποτὲ νὰ μὴν βρεθῇ κι ἀσθένεια πανώλη,<br>
			πρόωρα μὴν πεθάνουνε ἐκεῖ ἀνθρῶποι ὅλοι.</p>

			<p>Ἀκόμα σ᾿ ὅλους τοὺς καρποὺς νὰ δίνῃ ἀφθονία<br>
			καὶ στοὺς ἀνθρώπους χάρισε ζωὴν τὴν αἰωνία.</p>

			<p>Ἔχε γερὰ τὰ βόδια τους καὶ τὰ τετράποδά τους<br>
			γιὰ νὰ καλλιεργοῦν τὴ γῆ, νὰ κάνουν τὴ δουλειά τους.</p>

			<p>Τοῦ ἁπαντᾷ ὁ Κύριος νὰ γίνῃ θέλημά του,<br>
			κι εὐθὺς ἐξαφανίσθηκε, ἔφυγε ἀπὸ μπροστά του.</p>

			<p>Καὶ μετὰ ταῦτα ὁ Ἅγιος παρέδωκε ψυχή του<br>
			προτοῦ προλάβῃ δήμιος κόψῃ τὴν κεφαλήν του.</p>

			<p>Δὲν θέλησεν ὁ Κύριος ἄλλη ταλαιπωρία<br>
			γιατὶ ἐβασανίσθηκε σὲ γέρικη ἡλικία.</p>

			<p>Τοῦ Ἅγιου τὸ λείψανο τὸ πῆρε ἡ Γαλήνη<br>
			τοῦ εἰδωλολάτρη βασιλιᾶ, μὰ χριστιανὴ ἐκείνη.</p>

			<p>Ἀφοῦ τὸ ἐνεταφίασε μέσα σὲ χρυσοθήκη<br>
			μὲ εὐλάβεια τὸ μοίρασε στοὺς χριστιανοὺς ν᾿ ἀνήκῃ.</p>

			<p>Καὶ διώχνει τὶς ἀσθένειες τ᾿ Ἅγιον λείψανό του<br>
			καὶ ἔτσι κάθε ἀσθενὴς ἐβρῆκε τὸ γιατρό του.</p>

			<p>Σὲ μοναστήρια καὶ ναοὺς ὑπάρχουν λείψανά του<br>
			στὰ Ἱερὰ Μετέωρα ἡ κάρα ἡ δικιά του.</p>

			<p>Τὸν μεταφέρανε παντοῦ σὲ Ἑλλάδος ἄλλους τόπους<br>
			σταμάτησε θανατικὰ ποὺ πέθαναν ἀνθρώπους.</p>

			<p>Οἱ Τοῦρκοι ἐθελήσανε νὰ πάρουνε τὴ θήκη,<br>
			ἐνόμιζαν οἱ ἄπιστοι, ὅτι σ᾿ αὐτοὺς ἀνήκει.</p>

			<p>Θέλανε τ᾿ ἀργυρὸ κουτὶ νὰ πάρουν ποὺ ῾χε ἀξία,<br>
			μὰ τὸ κουτὶ δὲν ἄνοιγε, Θεοῦ ῾ναι τιμωρία.</p>

			<p>Ὁ τύφος τοὺς ἐθέρισε, γεμίσαν πεδιάδες,<br>
			τριάντα πέντε πέθαναν ἐτότε σὲ χιλιάδες.</p>

			<p>Σουλτάνος ὅταν ἔμαθε αὐτὴν τὴν τιμωρία<br>
			ἔγραψε στὸν διοικητὴ γράμμα στὴ Θεσσαλία.</p>

			<p>Πῶς χάθηκε τόσος στρατός, δίχως νὰ γίνει μάχη,<br>
			κι ἔγραψε ὁ διοικητή, σουλτάνος νὰ τὸ μάθει.</p>

			<p>Οἱ Τοῦρκοι ἐδῶ κατέστρεψαν μονὲς καὶ ἐκκλησίες<br>
			καὶ ἀπὸ τύφο πέθαναν· Θεοῦ ῾ναι τιμωρίες.</p>

			<p style="text-align: center">* * *</p>

			<p>Καὶ τώρα λίγα θαύματα, πάμπολα ἔχει κάνει,<br>
			ἡ ἐκκλησία τὸν τιμᾶ μὲ δάφνινο στεφάνι.</p>

			<p>Οἱ Γερμανοὶ κατακτηταὶ τοῦ ἔτους τοῦ σαράντα<br>
			νόμιζαν τὴν Ἑλλάδα μας πὼς θὰ τὴν εἶχαν πάντα.</p>

			<p>Ὁ Ἅγιος Χαράλαμπος ἔσωσε μία πόλι<br>
			ποὺ θὰ τὴν ἐκατέστρεφε τῶν Γερμανῶν τὸ βόλι.</p>

			<p>Ἡ πόλις εἶν᾿ τὰ Φιλιατρά, μέρος Πελοποννήσου,<br>
			ποὺ θέλανε οἱ Γερμανοὶ νὰ τὴν ἐξαφανίσουν.</p>

			<p>Ἐβγῆκε μία διαταγὴ νὰ κάψουνε τὴν πόλι,<br>
			κ᾿ οἱ πρόκριτοι Φιλιατριανοὶ νὰ σκοτωθοῦνε ὅλοι.</p>

			<p>Καὶ χίλια πεντακόσια ἄτομα νὰ πᾶνε ἐξορία,<br>
			νὰ μὴν γυρίσουνε ποτὲ ἀπὸ τὴν Γερμανία.</p>

			<p>Στὴν Τρίπολη τὸ ἔμαθε ἕνας Ἀρχιμανδρίτης<br>
			διότι στὴν καταγωγὴ ἦταν Φιλιατρίτης.</p>

			<p>Θλίψη μεγάλη ἔγινε μὰ καὶ στενοχωρία<br>
			σ᾿ ὅλη τὴν Πελοπόννησο γι᾿ αὐτὴ τὴν τιμωρία.</p>

			<p>Τότε ὁ Ἱεροκήρυκας κάνει τὴν προσευχή του<br>
			καὶ ὅλοι οἱ Φιλιατρινοὶ προσεύχονταν μαζί του.</p>

			<p>Στὸν Ἅγιο Χαράλαμπο κάνουν τὴν προσευχή τους,<br>
			ἐκεῖ στὴν ἐκκλησία του κι εἶναι βοηθὸς μαζί τους.</p>

			<p>Καὶ σὰν ἐπροσευχήθηκαν, ὁ Ἅγιος ἐν τῷ ἅμα,<br>
			πολὺ τοὺς ἐλυπήθηκε κι ἀμέσως κάνει θαῦμα.</p>

			<p>Νύκτα παρουσιάζεται, ὁποὺ ὁ Γερμανὸς κοιμᾶται,<br>
			μὲ καλοσύνη ὁ Ἅγιος τότε τοῦ ἐξηγᾶται.</p>

			<p>Τοῦ εἶπε τὴν διαταγὴ νὰ μὴν τὴν ἐκτελέσῃ,<br>
			ἀλλὰ αὐτὸς δὲν θέλησε, στὸν ὕπνο εἶχε πέση.</p>

			<p>Ξανὰ παρουσιάσθηκε δύο φορὲς ἀκόμα,<br>
			ὁ Ἅγιος στὸν Γερμανὸ ποὺ βρίσκονταν στὸ στρῶμα.</p>

			<p>Πάλι τὰ ἴδια εἴπανε τὰ χείλη τοῦ Ἁγίου,<br>
			μὴν ἐκτελῇ διαταγὴ Γερμανοστρατηγείου.</p>

			<p>Τοῦ ὑποσχέθη ὁ Ἅγιος· ἐγὼ θὰ σὲ φροντίσω,<br>
			καὶ θὰ σὲ στείλω ἄβλαβο στὸ σπίτι σου ὀπίσω.</p>

			<p>Ἀπὸ τὸν τρόμο ξύπνησε, δὲν ξέρει τὶ νὰ γίνει<br>
			ποὺ τρεῖς φορὲς τὸν Γέροντα εἶδε τὴν νύκτα ἐκείνη.</p>

			<p>Μετάνιωσε ὁ Γερμανός, τὴν πόλι θέλει κάψῃ,<br>
			μὰ καὶ μὲ τὴ συνείδηση θέλει νὰ εἶν᾿ ἐντάξει.</p>

			<p>Τὸν Γερμανὸ Διοικητὴ πρέπει νὰ ἐνημερώσῃ,<br>
			τὸν πῆρε στὸ τηλέφωνο ἀπάντηση νὰ δώσῃ.</p>

			<p>Ὁ Γερμανὸς Διοικητὴς κοιμότανε ἀκόμα,<br>
			ἐπῆρε τὸ τηλέφωνο μὰ μὲ κλειστὸ τὸ στόμα.</p>

			<p>Γιατὶ κι αὐτὸς τὸν Ἅγιο εἶδε στὸ ὄνειρό του<br>
			τὸ ἴδιο βράδυ ἀκριβῶς μὲ τὸν συνάδελφό του.</p>

			<p>Ἐτρόμαξε, ἀπ᾿ τὸ φόβο του κινδύνευσε ἡ ζωή του,<br>
			καὶ ἔγραψε «ἀναστολὴ» εἰς τὴν διαταγήν του.</p>

			<p>Ὅταν ἀνακοινώθηκε, τὸ ῾μάθαν οἱ ἀνθρῶποι,<br>
			χαρὰ καὶ ἀγαλλίαση εἶχαν ὅλοι οἱ τόποι.</p>

			<p>Οἱ στρατιῶτες Γερμανοὶ εἶχαν μία ἀπορία,<br>
			ψάχνουν νὰ βροῦν τὸν Ἅγιο, ποὺ ἦταν ἡ αἰτία.</p>

			<p>Ποὺ ἔκανε τὸ θαῦμα του, δὲν κάηκε ἡ πόλι,<br>
			κι ἐπαύθη θαυματουργικὰ τοῦ Γερμανοῦ τὸ βόλι.</p>

			<p>Γυρίζουνε τὶς ἐκκλησιὲς νὰ βροῦνε τὴν εἰκόνα,<br>
			ποὺ τοῦ Ἁγίου ἡ μορφὴ τοὺς ἔβαλε κανόνα.</p>

			<p>Στὴν ἐκκλησιὰ τῆς Παναγιᾶς, μία εἰκόνα λάμπειμ<br>
			κι ἀμέσως ἀνεγνώρισε τὸν Ἅγιον Χαραλάμπη.</p>

			<p>Μόλις τὸν εἶδε τρόμαξε, ἐκόπηκε ἡ φωνή του,<br>
			τὸ πρόσωπό του σκέπασε ἀπὸ τὴν ἐντροπή του.</p>

			<p>Ὁ προτεστάντης Γερμανὸς ἔκανε τὸ Σταυρό του,<br>
			στὴ γλώσσα του προσεύχεται διὰ τὸν ἑαυτό του.</p>

			<p>Τοῦ εἴπανε οἱ ἱερεῖς τὸν βίον τοῦ Ἁγίου,<br>
			ποὺ γιὰ Χριστὸ ὑπέμενε δεινὰ τοῦ μαρτυρίου.</p>

			<p>Στὸν Ἅγιο οἱ Φιλιατρινοὶ δεῖξαν εὐγνωμοσύνη<br>
			καὶ ἐδοξάζαν τὸν Θεό, ὅλη τὴ μέρα ἐκείνη.</p>

			<p>Σὰν τέλειωσε ὁ πόλεμος, πῆγαν στὴν Γερμανία,<br>
			ὁ Γερμανὸς καὶ σύντροφοι, σῷοι εἰς τὴν ὑγεία.</p>

			<p>Ὁ Γερμανὸς τὸ θαῦμα αὐτό, ποτὲ δὲν τὸ ξεχνοῦσε,<br>
			τὸν Ἅγιον Χαράλαμπο πάντα εὐγνωμονοῦσε.</p>

			<p>Μετὰ δύο χρόνια ἔπειτα κι ἄλλες φορὲς ἀκόμα,<br>
			ἀπὸ τὰ ξένα ἔρχεται στῶν Φιλιατρῶν τὸ χῶμα.</p>

			<p>Μαζὶ μὲ τὴν γυναίκα του καὶ ὅλα τὰ παιδιά του,<br>
			ἐπίστεψε στὸν Ἅγιον κι ἄνθισε ἡ καρδιά του.</p>

			<p>Οἱ κάτοικοι τῶν Φιλιατρῶν πῆραν χαρὰ μεγάλη,<br>
			σὰν εἴδανε τὸν Γερμανὸ νὰ ἐπιστρέφει πάλι.</p>

			<p>Τοῦ κάνανε ὑποδοχὴ καὶ ἑορτάζουν ὅλοι,<br>
			τὸν Ἅγιο Χαράλαμπο ποὺ γλίτωσε τὴν πόλι.</p>

			<p style="text-align: center">* * *</p>

			<p>Τὸν Ἅγιο Χαράλαμπο τόνε τιμοῦνε ὅλοι<br>
			στὴν Ἅγια εἰκόνα του πατώντας τὴν πανώλη.</p>

			<p>Εἶναι πολλὰ τὰ θαύματα τ᾿ Ἁγίου Χαραλάμπη<br>
			σὲ ὅλες τὶς εἰκόνες του τὸ πρόσωπό του λάμπει.</p>

			<p>Σοῦ ῾χουνε κτίσει ἐκκλησιὲς σὲ ὅλη τὴν Ἑλλάδα,<br>
			Ὦ Ἅγιε Χαράλαμπε μὲ μακριὰ γενειάδα.</p>

			<p>Καὶ στὸ νησὶ τῆς Νάξου μας εἰς τὸ χωριὸ Ἀγγίδια,<br>
			κάνεις τοὺς ἄρρωστους καλά, πρόβατα, βόδια, γίδια.</p>

			<p>Ποτὲ κανένας ἄρρωστος ποὺ ἤρθενε κοντά σου<br>
			δὲν ἔμεινε ἀγιάτρευτος μὲ τὴν βοήθειά σου.</p>

			<p>Καὶ τώρα σὲ παρακαλῶ προσεύχου καὶ γιὰ μένα,<br>
			δύο λόγια ἔγραψα πτωχὰ μὲ τὴν μικρή μου πένα.</p>

			<p>Ἀντέγραψα ἀπ᾿ τὸν βίον σου καὶ τὰ μαρτύριά σου<br>
			καὶ εἶναι ἀξιομίμητα τὰ κατορθώματά σου.</p>

			<p>Μὴν μᾶς ξεχνᾶς, ὦ Ἅγιε, κι ἐμᾶς στὴν προσευχή σου,<br>
			νὰ ἀξιωθοῦμε ἀπ᾿ τὸ Θεὸ νὰ ζήσωμε μαζί σου.</p>

			</td>
		</tr>
	</table>
</div>

<hr>

</body>

</html>