<html>

<head>
<meta http-equiv="Content-Type" content="text/html; charset=utf-8">
<meta http-equiv="Content-Language" content="el">
<title>Αγιος Μεγαλομάρτυς Δημήτριος ο Μυροβλύτης</title>
<link rel="stylesheet" type="text/css" href="../styles.css">
</head>

<body lang="el">

<h1>Ἅγιος Μεγαλομάρτυς Δημήτριος ὁ Μυροβλύτης</h1>

<p style="text-align: center">26 Ὀκτωβρίου</p>

<div align="center">
	<table border="0" cellpadding="8" cellspacing="1" id="table1">
		<tr>
			<td><p>Ὁ Ἅγιος Δημήτριος ἤτανε παλληκάρι<br>
			καὶ τῆς χριστιανοσύνης μας τὸ φωτεινὸ καμάρι.</p>

			<p>Διακόσια ἑξήντα μετὰ Χριστὸν εἰς τὴν Θεσσαλονίκη<br>
			γεννήθηκε ὁ Ἅγιος, ποὺ ἡ πόλις τοῦ ἀνήκει.</p>

			<p>Ἐπίσημο τὸ γένος του καὶ ἦταν στολισμένος<br>
			καὶ μὲ Θεοῦ χαρίσματα δαφνοστεφανωμένος.</p>

			<p>Φρόνιμος, μὲ ταπείνωσι καὶ μὲ δικαιοσύνη,<br>
			σεμνός, ἁγνὸς καὶ ἠθικὸς τὴν ἐποχὴ ἐκείνη.</p>

			<p>Ὁλόψυχα εἰς τὸν Χριστὸν ἐπίστευε ἐκεῖνος<br>
			λαμποκοποῦσε μὲ ἀρετὲς σὰν μυρωμένος κρίνος.</p>

			<p>Ἦταν ὁ Διοκλητιανὸς βασιλέας εἰς τὴν Ρώμη,<br>
			χριστιανομάχος φοβερὸς καὶ σὰν θηρίο ἀκόμη.</p>

			<p>Εἶχε καὶ Μαξιμιανὸ ὀνόματι γαμβρό του,<br>
			ποὺ ἦταν τότε στρατηγός, τὸν εἶχε βοηθό του.</p>

			<p>Μοβόρος ἤτανε κι αὐτὸς σὰν τ᾿ ἄγρια θηρία,<br>
			Καίσαρα τὸν διόρισε εἰς τὴν Μακεδονία.</p>

			<p>Γνώρισε τὸν Δημήτριο γεμάτο καλοσύνη,<br>
			Θεσσαλονίκης ἄρχοντα τὸν τίμησε νὰ γίνῃ.</p>

			<p>Ἐνόμιζε ὁ Δημήτριος πὼς ἦν εἰδωλολάτρης,<br>
			τὸν διορίζει στρατηγὸ ἀξίας ἀνωτάτης.</p>

			<p>Ἀλλὰ εἰς τὸ ἀξίωμα δὲν δίνει σημασία,<br>
			δὲν εἶχε ματαιότητα, οὔτε κενοδοξία.</p>

			<p>Χάρηκε ὅμως μὲ αὐτὸ ποὺ βρῆκε εὐκαιρία,<br>
			γιὰ νὰ κηρύξῃ τοῦ Χριστοῦ ἀληθινὴ θρησκεία.</p>

			<p>Πάσχιζε τώρα πιὸ πολὺ τὶς ἀρετὲς ν᾿ αὐξήσῃ,<br>
			καὶ στὴ θρησκεία τοῦ Χριστοῦ τὸν κόσμο νὰ γυρίσῃ.</p>

			<p>Ἡμέρα καὶ νύχτα δίδασκε μὲ τ᾿ ἅγιόν του στόμα,<br>
			σὲ νέους καὶ σὲ γέροντες καὶ στὸ στρατὸ ἀκόμα.</p>

			<p>Τοὺς ἔλεγε γιὰ τὸν Θεό, γιὰ τὴν Δημιουργία<br>
			πῶς ἔπλασε τὸν ἄνθρωπο, τοῦ ἔδωσε σοφία.</p>

			<p>Ἄκουγαν καλοκάγαθοι Χριστοῦ διδασκαλία<br>
			κι ἔφευγαν ἀπ᾿ τὰ εἴδωλα μὲ τὴ θεογνωσία.</p>

			<p>Γύρισαν Θεσσαλονικεῖς στὴν πίστι τὴν ἁγία<br>
			καὶ ἀρνούντανε τοῦ σατανᾶ τὴν εἰδωλολατρεία.</p>

			<p>Κατήγγειλαν στὸν βασιλιὰ ἄνθρωποι τὸν Δημήτρη,<br>
			ὅτι πιστεύει καὶ ὁμιλεῖ γιὰ τοῦ Χριστοῦ τὴν πίστι.</p>

			<p>Σὰν τ᾿ ἄκουσε ὁ βασιλιάς, λυπᾶται στὴν καρδία,<br>
			ποὺ ἔχανε ἕναν ἄνθρωπο ποὺ ῾χε μεγάλη ἀξία.</p>

			<p>Καλεῖ ἀξιωματικοὺς νὰ κάνουνε θυσία,<br>
			δὲν πῆγε ὁ Δημήτριος καὶ πῆρε ἀπουσία.</p>

			<p>Καὶ τὸν καλεῖ προσωπικὰ ὁ βασιλιὰς μπροστά του<br>
			καὶ ὁμολόγησε Χριστὸν ποὺ εἶχε στὴν καρδιά του.</p>

			<p>Τότε τοῦ λέγει ὁ βασιλιὰς γιὰ τ ᾿ ἀξιώματά του,<br>
			ποὺ τὸν ἐτίμησε πολὺ στὴν πόλι τὴν δικιά του.</p>

			<p>Τοῦ ἀπαντᾶ ὁ Ἅγιος· τιμῶ τὴν βασιλεία,<br>
			μὰ ὁ Θεὸς τοῦ οὐρανοῦ αὐτὸς ἔχει ἀξία.</p>

			<p>Κύριος Ἰησοῦς Χριστός, Θεὸς ἀληθινός μου,<br>
			πιστεύω καὶ θὰ προσκυνῶ, εἶναι δημιουργός μου.</p>

			<p>Τὸν πρόσβαλε ὁ βασιλιὰς ποὺ τοῦ ῾δωσε ἀξία<br>
			καὶ ἡγεμόνας ἤτανε σ᾿ ὅλη τὴ Θεσσαλία.</p>

			<p>Ἀκόμα ἐφοβέρισε πὼς θὰ τὸν βασανίσῃ,<br>
			μὲ τιμωρίες φοβερὲς αὐτὸν θὰ τιμωρήσῃ.</p>

			<p>Τοῦ ἁπαντᾶ ὁ Ἅγιος· βάσανα καὶ θυσία<br>
			εἶν᾿ ἀγαλλίασι γιὰ μὲ στὴν ἄνω βασιλεία.</p>

			<p>Τ᾿ ἀκούει ὁ Μαξιμιανός, φρυάζει ἀπ᾿ τὸ κακό του,<br>
			τὸν δένουν χειροπόδαρα, τὸν ἔβλεπε ἐμπρός του.</p>

			<p>Τὸν ρίχνουνε στὴ φυλακή, μήπως ἀλλάξῃ γνώμη,<br>
			καὶ σὲ λουτρὸ ἀκάθαρτο καὶ βρώμικο ἀκόμη.</p>

			<p>Μπαίνοντας μέσα στὸ λουτρό, ἕνας σκορπιὸς προβαίνει,<br>
			γιὰ νὰ κεντρίσῃ τὸν Ἅγιον ἀμέσως ἐπεμβαίνει.</p>

			<p>Καὶ ἀμέσως τότε ὁ Ἅγιος μὲ τοῦ σταυροῦ σημεῖον,<br>
			ἐπεκαλέσθη τὸν Χριστόν, πάτησε τὸ θηρίον.</p>

			<p>Κατόπιν ἀκούει μία φωνὴ ψηλὰ εἰς τὸ ταβάνι,<br>
			ἄγγελος χρυσοστέφανο στὴν κεφαλὴ τοῦ βάνει.</p>

			<p>Χαῖρε, λέγει, Δημήτριε, νὰ ἔχῃς μέσ᾿ στὸ νοῦ σου,<br>
			πῶς μὲ τὸ ὄνομα Χριστοῦ νικᾶς καὶ τοὺς ἐχθρούς σου.</p>

			<p>Τὸν ἄφησε πολὺ καιρὸ φυλάκισι νὰ κάνῃ,<br>
			τὸν τιμωρεῖ ὁ βασιλιάς, ὡς ὅτου νὰ πεθάνῃ.</p>

			<p>Ἄλλαι αἱ ἀνθρώπινες βουλαὶ καὶ ἄλλαι βουλαὶ Κυρίου,<br>
			ἔπρεπε στὴ συνέχεια σειρὰ τοῦ μαρτυρίου.</p>

			<p>Βρισκότανε στὴ φυλακὴ ὁ Ἅγιος ἕνα χρόνο,<br>
			καὶ ἔκανε κήρυγμα Χριστοῦ στοὺς ἐπισκέπτες μόνο.</p>

			<p>Ἕνα παιδὶ στὴ φυλακή, Νέστορας τ᾿ ὄνομά του,<br>
			ἦταν δικός του μαθητὴς καὶ ἔμεινε κοντά του.</p>

			<p>Ἀγῶνες τότε γίνονταν εἰς τὴν Θεσσαλονίκη,<br>
			τὸ μέρος τοῦ αὐτοκράτορα ἐκέρδιζε τὴ νίκη.</p>

			<p>Ἀπ᾿ τὴ Σκυθία ἔφερε ἄνδρα ψηλό, γενναῖο,<br>
			νίκες αὐτὸς ἐκέρδιζε, τὸν ἔλεγαν Λυαῖο.</p>

			<p>Ἀθλητικὸ παράστημα καὶ δύναμη στὴν πάλη,<br>
			νικοῦσε κάθε ἀντίπαλο, ἔπαιρνε τὴν σκυτάλη.</p>

			<p>Σὰν τὸ θεριὸ τ᾿ ἀνήμερο ἤθελε νὰ παλέψῃ,<br>
			καὶ τοὺς ἐτότε χριστιανοὺς ὅλους νὰ καταστρέψῃ.</p>

			<p>Φόβος καὶ τρόμος ἔπιανε τότε τὸν κάθε νέο,<br>
			σὰν τοῦ ῾λεγαν στὸ στάδιο νὰ μπῇ μὲ τὸν Λυαῖο.</p>

			<p>Ἐκάγχασε εἰρωνικὰ εἰς χριστιανῶν τὸ βάρος<br>
			καὶ τότε ἕνας χριστιανὸς ἀμέσως παίρνει θάρρος.</p>

			<p>Αὐτὸς εἶναι ὁ Νέστορας, στὴ φυλακὴ πηγαίνει,<br>
			στὸν Ἅγιο Δημήτριο καὶ τὴν εὐχή του παίρνει.</p>

			<p>Τὸν σταύρωσε στὸ μέτωπο, τοῦ εἶπε θὰ νικήσῃς<br>
			Λυαῖον μὰ καὶ γιὰ Χριστὸν ἐσὺ θὰ μαρτυρήσῃς.</p>

			<p>Εὐθὺς τρέχει στὸ στάδιο καὶ βρίσκει τὸν Λυαῖο,<br>
			ὁ γίγας τὸν ἐκοίταξε, εἴκοσι χρόνων νέο.</p>

			<p>Λέγει περιφρονητικά, ἀγώνα ἔχω μαζί σου<br>
			δὲν κάνω, μ᾿ ἕνα πέταγμα θὰ χάσῃς τὴ ζωή σου.</p>

			<p>Τὸν ἐρεθίζει ὁ Νέστορας, δέχεται νὰ παλέψῃ<br>
			καὶ ἔτσι κρατῆσαν καὶ οἱ δύο τὴν ἰδικήν τους θέσι.</p>

			<p>Χιλιάδες θεατὲς ἐκεῖ ποὺ παρακολουθοῦνε,<br>
			καὶ μὲ κομμένη ἀνάσα τους τὴν πάλη καρτεροῦνε.</p>

			<p>Ὁ Ἅγιος στὴ φυλακὴ κάνει τὴν προσευχή του<br>
			γιὰ μαθητή του Νέστορα, ἡ νίκη νὰ ῾ν᾿ μαζί του.</p>

			<p>Στὸ στάδιο οἱ χριστιανοὶ ἀνέπεμπαν δεήσεις<br>
			καὶ τὸν Χριστὸ παρακαλοῦν ὁ Νέστωρ νὰ νικήσῃ.</p>

			<p>Καὶ προχωρεῖ ὁ Νέστορας, εὐλύγιστος στὰ στήθια,<br>
			καὶ τοῦ Θεοῦ Δημήτριον ζητάει τὴν βοήθεια.</p>

			<p>Ἔπληξε μὲ τὸ ξίφος του τὸν γίγαντα Λυαῖο,<br>
			ἄκουσε ὁ Θεὸς καὶ βράβευσε τὸν Νέστορα τὸν νέο.</p>

			<p>Τὸ πτῶμα πέφτει καταγῆς δίχως τὴν πρώτη δόξα,<br>
			γιατὶ πολλοὺς ἐφόνευσε μὲ τὰ δικά του τόξα.</p>

			<p>Καλεῖ ὁ αὐτοκράτορας, τὸν Νέστορα ἀνακρίνει,<br>
			καὶ γιὰ μαγεία νόμισε τὴν νίκη του ἐκείνη.</p>

			<p>Ἐγώ, τοῦ λέγει ὁ Νέστορας, δὲν ἔκανα μαγεία,<br>
			μὰ τοῦ Χριστοῦ τὴν δύναμι, τῇ θείᾳ βοηθείᾳ.</p>

			<p>Ἀκούει ὁ Διοκλητιανός, ἔξω φρενῶν ἐγίνη,<br>
			καὶ λέγει στὸ Μαρκιανὸ ὁ δήμιος νὰ γίνῃ.</p>

			<p>Ἔγινε ἀποκεφαλισμὸς ἔξω ἀπὸ τὴν πόλι,<br>
			καὶ πῆγε στὸν παράδεισο, Θεοῦ τὸ περιβόλι.</p>

			<p>Καὶ βγήκανε ἀληθινὰ τοῦ Ἁγίου Δημητρίου<br>
			τὰ λόγια π᾿ ἄκουσαν τ᾿ αὐτιά, Νέστορος τοῦ Ἁγίου.</p>

			<p>Ἦταν πολὺ ἡρωϊκὴ τοῦ Νέστορα ἡ θυσία,<br>
			γι᾿ αὐτὸ δικαίως τὸν τιμᾶ Χριστοῦ ἡ ἐκκλησία.</p>

			<p>Καὶ ἔρχεται τώρα ἡ σειρὰ Μάρτυρος Δημητρίου,<br>
			ποὺ ἤτανε ἐμψυχωτὴς Νέστορος τοῦ Ἁγίου.</p>

			<p>Στέλνει ὁ αὐτοκράτορας δικούς του στρατιῶτες,<br>
			τὸν Ἅγιον νὰ φονεύσουνε στὴν φυλακὴ ἐτότες.</p>

			<p>Προσεύχεται ὁ Ἅγιος κι ἐσήκωσε τὸ χέρι,<br>
			νὰ λογχευθῇ εἰς τὴν πλευρὰν τὸ σῶμα του προσφέρει.</p>

			<p>Καὶ ἐμιμήθη τὸν Χριστὸν εἰς τὸν Σταυρὸ ἐπάνω,<br>
			ποὺ ἔχυσαν αἷμα θεϊκὸ τὰ χέρια τῶν τυράννων.</p>

			<p>Πρῶτα πρωτοκτυπήσανε ἀριστερὴ πλευρά του,<br>
			καὶ ἔπειτα τὸ σῶμα του, πλάτες καὶ σωθικά του.</p>

			<p>Κτυπήματα καὶ βάσανα ἔπαθε τὸ κορμί του,<br>
			παρέδωκε εἰς τὸν Χριστὸν τὴν ἱερὴ ψυχή του.</p>

			<p>Καὶ πῆραν μὲ εὐλάβεια τὸ σῶμα τοῦ Ἁγίου,<br>
			καὶ τὸ ἐνεταφίασαν στὸ μέρος μαρτυρίου.</p>

			<p>Τὴν ὥρα ποὺ ἐλόγχισαν τὸ σῶμα τοῦ Ἁγίου,<br>
			Ἅγιος Λοῦπος μάζεψε αἷμα τοῦ μαρτυρίου.</p>

			<p>Πῆρε τὸ δακτυλίδι του ἀπὸ τὸ δάκτυλό του<br>
			καὶ ἔκανε θαύματα πολλά, τὸ εἶχε βοηθό του.</p>

			<p>Τὸ ἔμαθε ὁ βασιλιάς, ἀμέσως διορίζει<br>
			καὶ στρατιώτης μὲ σπαθὶ τὸν ἀποκεφαλίζει.</p>

			<p>Ὁ Λοῦπος εἶναι μάρτυρας, ἡ μνήμη του ἡ ἁγία<br>
			στὶς εἰκοστρεῖς τὸν Αὔγουστο γιορτάζει ἡ ἐκκλησία.</p>

			<p>Δίνει ὁ Χριστὸς στοὺς μάρτυρες παρασημοφορία,<br>
			καὶ ζοῦν μαζὶ μὲ τὸν Χριστόν, αἰώνια Βασιλεία.</p>

			<p>Καὶ ὁ Θεὸς τὸν ἅγιον καὶ μάρτυρα Δημήτρη,<br>
			τοῦ ῾δωσε δόξα καὶ τιμὴ τοῦ θείου Μυροβλύτη.</p>

			<p>Καὶ ἄνθρωποι οἱ χριστιανοὶ στὸν τάφο τοῦ Ἁγίου<br>
			ἅγιον μύρον ἔπαιρναν Μάρτυρος Δημητρίου.</p>

			<p>Τὸ μύρο εἶχε τὴ δύναμη νὰ κάνῃ θεραπεία,<br>
			παίρνει ἀρρώστιες ἀσθενῶν καὶ δίνει τὴν ὑγεία.</p>

			<p>Ἂς τὸν παρακαλέσουμε τὸν Ἅγιο Δημήτρη,<br>
			νὰ ῾ναι στὸν κάθε χριστιανὸ ὁ ἰατρὸς στὸ σπίτι.</p>

			<p><b>Θαύματα Ἁγίου Δημητρίου</b></p>

			<p>Πάμπολλα εἶν᾿ τὰ θαύματα τ᾿ Ἁγίου Δημητρίου<br>
			ἔχουν γραφτεῖ ἀπ᾿ τὰ πολλὰ στὸν βίο τοῦ Ἁγίου.</p>

			<p>Καὶ θὰ τὰ ἀντιγράψουμε ὅσα ἐδῶ μποροῦμε<br>
			μὲ τὴ δική του προσευχὴ καὶ νὰ τὸν μιμηθοῦμε.</p>

			<p>Τὰ θαύματα εἶναι πολλὰ τ᾿ Ἁγίου Δημητρίου,<br>
			ποὺ ἐλογχίσθη στὴν πλευρὰ πρὸς χάριν τοῦ Κυρίου.</p>

			<p>Κάποτε ἕνας ἀσκητὴς δὲν πίστευε στὸ μύρο,<br>
			ποὺ στοῦ Ἁγίου ἀνέβλυζε, στὸν τάφο του τριγύρω.</p>

			<p>Μία νύχτα ἐκοιμότανε, βλέπει στὸ ὄνειρό του<br>
			τὸν Ἅγιο Δημήτριο, πὼς ἦταν στὸ Ναό του.</p>

			<p>Καὶ βλέπει ἕναν ἄνθρωπο, τάφου κλειδιὰ κρατοῦσε,<br>
			νὰ τοῦ ἀνοίξῃ τοῦ ῾λέγε καὶ αὐτὸς νὰ προσκυνοῦσε.</p>

			<p>Σηκώσανε ἕνα μάρμαρο, μὰ μὲ μεγάλο κόπο<br>
			καὶ εἶδαν τ᾿ Ἁγίου λείψανο λαμπρὸ σ᾿ αὐτὸ τὸν τόπο.</p>

			<p>Οἱ λογχισμένες του πληγὲς ἀνέβλυζαν τὸ μύρο<br>
			καὶ τοῦ Ἁγίου ἔβρεχαν τὸν τάφο του τριγύρω.</p>

			<p>Φοβήθηκε ὁ ἀσκητὴς σὰν εἶδε αὐτὸ τὸ θαῦμα·<br>
			ὦ, Ἅγιε Δημήτριε, φωνάζει ἐν τῷ ἅμα.</p>

			<p>Κι ἐξύπνησε μὲ τὴν φωνὴ τ᾿ Ἁγίου Δημητρίου<br>
			καί μουσκεμένος ἤτανε μὲ μύρο τοῦ Ἁγίου.</p>

			<p>Ἐπίστεψε τότε κι ἔτρεξε εἰς τὴν Θεσσαλονίκη,<br>
			προσκύνησε τὸν Ἅγιο· τιμὴ σ᾿ αὐτὸν ἀνήκει.</p>

			<p>Σὰν ἦταν αὐτοκράτορας ὁ Μέγας Κωνσταντῖνος,<br>
			τ᾿ Ἁγίου ἔκτισε Ναό, ὡς κτίτορας ἐκεῖνος.</p>

			<p>Στὰ μαῦρα χρόνια τῆς σκλαβιᾶς, τότε τζαμὶ εἶχε γίνει,<br>
			οἱ Τοῦρκοι δὲν τὸ πείραξαν τὴν ἐποχὴ ἐκείνη.</p>

			<p>Τὸ χίλια ἐννιακόσια δώδεκα ἦρθε ἐλευθερία<br>
			καὶ λειτουργοῦσε ὁ Ναὸς εἰς τὴν ὀρθοδοξία.</p>

			<p>Κάποτε ἕνας ἐπίσκοπος ἐπῆγε νὰ ταξιδέψῃ,<br>
			στὰ μέρη Ἀλεξάνδρειας ἤθελε νὰ μισεύσῃ.</p>

			<p>Στὸ πλοῖο ποὺ ταξίδευε μὲ δίχως νὰ τὸ ξέρῃ,<br>
			τὸν πιάσανε οἱ πειρατές, τὸν πᾶνε σ᾿ ἄλλα μέρη.</p>

			<p>Σ᾿ ἀγαρηνὸν τὸν πούλησαν, ἦταν σκληρὸς ἐκεῖνος<br>
			καὶ βρέθηκε σὲ ἄπιστο ὁ μυρωμένος κρίνος.</p>

			<p>Καὶ κοπριὰ στὸν ὦμο του, τοῦ βάζει μὲ κοφίνι<br>
			καὶ σκέπτονταν ὁ δυστυχὴς τὴν ἀρχιερωσύνη.</p>

			<p>Τὰ ἄχραντα μυστήρια ποὺ εἶχε στὸ κεφάλι,<br>
			καὶ τώρα ποὺ κατήντησε, σκεπτότανε καὶ πάλι.</p>

			<p>Παρακαλοῦσε τὸν Θεό, τὴν νύχτα καὶ ἡμέρα,<br>
			νὰ φύγῃ ἀπὸ τὴ σκλαβιά, νὰ πάρῃ ὁ νοῦς του ἀέρα.</p>

			<p>Τὸν ἅγιο Δημήτριο βλέπει μὲ τ᾿ ἄλογό του,<br>
			μία νύχτα ἐκεῖ ποὺ ἔκλαιγε, ἐφάνηκε ἐμπρός του.</p>

			<p>Τὶ ἔχεις καὶ κλαῖς, ὁ Ἅγιος ἐπίσκοπον ρωτάει,<br>
			καὶ ἀμέσως ὁ ἐπίσκοπος εὐθὺς τοῦ ἀπαντάει.</p>

			<p>Ἡμέρα μ᾿ ἔχουν στὴν δουλειά, τὴ νύχτα μὲ κρατοῦνε,<br>
			δεμένο μὲ τὰ σίδερα καὶ μὲ ταλαιπωροῦνε.</p>

			<p>Τότε, τοῦ λέγει ὁ Ἅγιος, γιὰ νὰ καβαλικεύσῃ,<br>
			στ᾿ ἀλόγου τὰ καπούλια του μαζὶ νὰ ταξιδέψῃ.</p>

			<p>Δὲν μπορῶ νὰ σηκωθῶ ὄρθιος, βρίσκομαι δεσμευμένος,<br>
			ἀπ᾿ τὸν ἀφέντη τὸ σκληρὸ εἶμαι ἁλυσοδεμένος.</p>

			<p>Καὶ ἐπεμβαίνει ὁ Ἅγιος καὶ τὸν σηκώνει ἐπάνω,<br>
			καβαλικεύει στ᾿ ἄλογο σὰν νὰ ῾ναι ἀεροπλάνο.</p>

			<p>Βρέθηκε θαυματουργικὰ εἰς τὴν Θεσσαλονίκη,<br>
			τάφος Ἁγίου εἶν᾿ ἐκεῖ, ἡ πόλις τοῦ ἀνήκει.</p>

			<p>Προσκύνησε μὲ σεβασμὸ τὸν τάφο τοῦ Ἁγίου,<br>
			ὅπου τὸν ἐλευθέρωσε ἀφεντικοῦ Ἁγίου.</p>

			<p>Ἐμπῆκε μὲς στὴν ἐκκλησιὰ καὶ ἡ δουλειά του πρώτη<br>
			εἰς στὴν εἰκόνα γνώρισε Χριστοῦ τὸν στρατιώτη.</p>

			<p>Αὐτὸς μὲ ἐλευθέρωσε, εἶπε εἰς τοὺς ἀνθρώπους,<br>
			ποὺ ἤμουνα αἰχμάλωτος εἰς τοὺς ἁγίους τόπους.</p>

			<p>Καὶ ἔφυγε γιὰ τὴν Ἀφρική, δική του ἐπαρχία<br>
			καὶ ἐκεῖ τιμᾶ τὸν Ἅγιο, τοῦ κτίζει ἐκκλησία.</p>

			<p>Καὶ τίμησε τὸν Ἅγιο ἀπὸ εὐγνωμοσύνη,<br>
			γιατὶ τὸν ἐλευθέρωσε ἀπὸ τὴν σκληρὴ ὀδύνη.</p>

			<p>Ἐπίσκοπος ἕνας Γαβριὴλ στὸ μέρος Τροιζηνία,<br>
			μεγάλα ψάρια ψάρευε στὰ ἀνοιχτὰ μὲ πλοῖα.</p>

			<p>Τὸν πιάνουν ὅμως πειρατὲς τὸν πᾶνε στὸ Ἀλγέρι,<br>
			σὲ μπέη τὸν ἐπούλησαν, ἐκεῖ στὰ ξένα μέρη.</p>

			<p>Τὸν βάζει ὁ μπέης σὲ δουλειὰ διὰ τὰ δύο του χέρια<br>
			γιὰ νὰ τοῦ κάνῃ ὑπακοὴ μὲ δίχως χασομέρια.</p>

			<p>Μὲ τὸ ἕνα χέρι θὰ κουνᾶ πάντα χειρόμυλό του,<br>
			μὲ τ᾿ ἄλλο τ᾿ ἀραπόπουλο ποὺ ἦταν τὸ μωρό του.</p>

			<p>Κι ἔγραψε ἕνα ἑξάστιχο, εἰρωνικὸ δικό του,<br>
			ποὺ τὸ αὐτοσχεδίασε διὰ τὸν ἑαυτό του.</p>

			<p>«Ἐπίσκοπε τοῦ Δαμαλᾶ, μὲ δίχως νοῦ, δίχως μυαλά,<br>
			μικρὰ ψάρια δὲν ἤθελες, τὰ μεγάλα γύρευες<br>
			τράβα τὸν χειρόμυλο, κούνα καὶ τὸν Ἀραπόπουλο».</p>

			<p>Ὁ μπέης ποὺ τὸ ἄκουγε, τὸν Γαβριὴλ ρωτάει,<br>
			τὶ λέει τὸ τραγούδι αὐτὸ κι ἀμέσως ἀπαντάει.</p>

			<p>Πῶς προσευχὴ εἰς τὸν Θεὸ κάνει γιὰ τὸν υἱόν του<br>
			καὶ ὁ μπέης τοῦ φερότανε καλὰ στὸν ἑαυτό του.</p>

			<p>Παρακαλοῦσε τὸ Θεὸ νὰ τὸν ἐλευθερώσῃ<br>
			ὁ Γαβριὴλ ἐπίσκοπος ἀπ᾿ τὴ σκλαβιὰ τὴν τόση.</p>

			<p>Μία μέρα ἦταν ἑορτὴ τ᾿ Ἁγίου Δημητρίου<br>
			βρισκότανε περίλυπος εἰς τὴν αὐλὴ Κυρίου.</p>

			<p>Τὸν Ἅγιο Δημήτριο τὸν εἶδε καβαλάρη,<br>
			μὲ δίχως λέξη νὰ τοῦ πῇ, μαζὶ τὸν εἶχε πάρει.</p>

			<p>Καὶ ἀμέσως τὸν μετέφερε εἰς τὴν Θεσσαλονίκη,<br>
			καὶ εἰς τὸν Πόρο ἔφτασε μὲ τοῦ Ἁγίου νίκη.</p>

			<p>Κάποτε πείνα ἔπεσε εἰς τὴν Μακεδονία,<br>
			σιτάρια δὲν ἐφύτρωναν, οὔτε στὴν Θεσσαλία.</p>

			<p>Ἡ πείνα τότε ἔφτασε καὶ στὴν Θεσσαλονίκη<br>
			ἐνήργησεν ὁ Ἅγιος στὴν πόλι ποὺ τοῦ ἀνήκει.</p>

			<p>Ἐτότε κάποιος πλοίαρχος σιτάρι εἶχε φορτώσει<br>
			καὶ στὴν Εὐρώπη πήγαινε ἐκεῖ γιὰ νὰ τὸ δώσῃ.</p>

			<p>Ὁ Ἅγιος Δημήτριος στὸν ὕπνο του ἕνα βράδυ,<br>
			τὸν πλοίαρχο ἐρώτησε· ποῦ πάει τὸ καράβι.</p>

			<p>Λέγει, ἂν θέλει ὁ Θεός, πάω γιὰ τὴν Εὐρώπη<br>
			κι ἀμέσως δίνει ὁ Ἅγιος τὴν συμβουλὴ τὴν πρώτη.</p>

			<p>Φέρ᾿ το τοῦ λέγει σύντομα εἰς τὴν Θεσσαλονίκη,<br>
			γιατὶ ἡ πείνα εἶν᾿ πολλή, γι᾿ αὐτὸ σ᾿ αὐτοὺς ἀνήκει.</p>

			<p>Στὰ χέρια του τρία λουριὰ ὁ Ἅγιος τοῦ δίνει,<br>
			ποὺ γιὰ καπάρο τοῦ ῾δωσε τὴν ἐποχὴ ἐκείνη.</p>

			<p>Σὰν ξύπνησε ὁ πλοίαρχος κοιτᾶ τὰ δυό του χέρια,<br>
			τρία χρυσὰ νομίσματα, ἅγια σὰν περιστέρια.</p>

			<p>Τὸ εἶπε εἰς τὸ πλήρωμα, πὼς εἶδε στρατιώτη,<br>
			νὰ μὴν τὸ ταξιδέψουνε σιτάρι στὴν Εὐρώπη.</p>

			<p>Τοὺς εἶπε τὰ καθέκαστα, τὶ εἶδε στ᾿ ὄνειρό του,<br>
			τρία φλουριὰ τοὺς ἔδειξε στὸ χέρι τὸ δικό του.</p>

			<p>Οἱ ναῦτες ἐχαρήκανε γι᾿ αὐτὴ τὴν ὀπτασία,<br>
			ποὺ ὁ ἅγιος Δημήτριος τοὺς ἔδωσε ὁδηγία.</p>

			<p>Θεσσαλονίκης θέλησαν ν᾿ ἀράξουνε λιμάνι,<br>
			ὅμως ἐδῶ ὁ διάβολος ἐμπόδιο τοὺς βάνει.</p>

			<p>Τὴν καλοσύνη ποὺ γίνονταν θέλει νὰ ἐμποδίσῃ,<br>
			μὰ ὁ Ἅγιος Δημήτριος αὐτὸν θὰ τὸν νικήσῃ.</p>

			<p>Ξεσήκωσε τὴ θάλασσα, ἔκανε τρικυμία,<br>
			τὸ πλοῖο ὁ Ἅγιος ὁδηγεῖ, χωρὶς ζημιὰ καμία.</p>

			<p>Καὶ στὸ λιμάνι ἄραξε μὲ τοῦ Θεοῦ τὴ χάρι,<br>
			ἐδόξαζαν ὅλοι τὸν Θεό, ποὺ ἔλαβαν σιτάρι.</p>

			<p>Τοὺς διηγεῖται ὁ πλοίαρχος, πὼς εἶδε στὸ καράβι<br>
			τὸν Ἅγιο Δημήτριο στὸν ὕπνο του ἕνα βράδυ.</p>

			<p>Καὶ ἐκεῖνοι εὐχαριστήθηκαν στὴν πρόνοια Ἁγίου<br>
			ποὺ εἶχαν σκέπη κραταιὰ, Μάρτυρος Δημητρίου.</p>

			<p>Ὁ Ἰουστινιανὸς ἄρχων τοῦ Βυζαντίου<br>
			νὰ μεταφέρῃ θέλησε Λείψανον τοῦ Ἁγίου.</p>

			<p>Ἤθελε στὴν Ἁγιὰ Σοφιὰ νὰ βάλῃ ἕνα κομμάτι,<br>
			καὶ στέλνει εἰς τὸν τάφο του τρεῖς τέσσερις νομάτοι.</p>

			<p>Λένε στοὺς Θεσσαλονικεῖς γιὰ νὰ τοὺς βοηθήσουν<br>
			αὐτοὶ τότε ἀρνήθηκαν τὸν τάφο νὰ σκαλίσουν.</p>

			<p>Μονάχοι τους ἐσκάβανε στὴν Λάρνακα σὰν πῆγαν<br>
			φλόγα μεγάλη ἐπήδησε ἐτρόμαξαν κι ἐφύγαν.</p>

			<p>Καὶ ἀκούστηκε μία φωνὴ σ᾿ αὐτὸ τὸ περιβάλλον,<br>
			ἦταν τ᾿ Ἁγίου ἡ φωνὴ μὴ προχωρήσουν ἄλλο.</p>

			<p>Δόξασαν ὅλοι τὸν Θεὸ στὸν τάφο τοῦ Ἁγίου<br>
			κι ἐζήτησαν συγχώρηση Μάρτυρος Δημητρίου.</p>

			<p>Εἶπαν στὸν αὐτοκράτορα σὰν πήγανε στὴν Πόλι<br>
			τὸ θαῦμα αὐτὸ ποὺ εἴδανε καὶ ἦσαν σῶοι ὅλοι.</p>

			<p>Μόνο χῶμα ἐπήρανε ἀπ᾿ τὸν τάφο τοῦ Ἁγίου,<br>
			γιὰ νὰ ῾χουνε βοήθεια τ᾿ Ἁγίου Δημητρίου.</p>

			<p>Κάποτε οἱ Σαρακηνοὶ εἰς τὴν Θεσσαλονίκη,<br>
			ἐπῆγαν νὰ κυριέψουνε, χωρὶς νὰ τοὺς ἀνήκει.</p>

			<p>Ψηλὰ στὰ τείχη ὁ Ἅγιος ἀνέβη ἐν τῷ ἅμα,<br>
			σὰν εἴδανε τὸ θαῦμα αὐτό, ἔπεσαν εἰς τὸ σκάμμα.</p>

			<p>Καὶ ἄλλη φορὰ οἱ βάρβαροι ἐκύκλωσαν τὴν πόλι,<br>
			τοὺς ἐφόβισε ὁ Ἅγιος καὶ σκορπιστῆκαν ὅλοι.</p>

			<p>Ὁ Μανουὴλ ὁ Κομνηνὸς ὁποὺ εἶχε τὴν βασιλεία, <br>
			εἰς τὴν Κωνσταντινούπολι ἔραψε ἕνα μανδύα.</p>

			<p>Εἰς τὸν μανδύα ἔραψαν πολύτιμα πετράδια,<br>
			μαργαριτάρια πάγχρυσα ἐφώτιζε τὰ βράδια.</p>

			<p>Καὶ τὸ μανδύα ὁ βασιλιὰς ἤθελε νὰ φορέσῃ,<br>
			τὸ Πάσχα τὸ χριστιανικὸ εἰς ὅλους νὰ ἀρέσῃ.</p>

			<p>Βράδυ Μεγάλο Σάββατο ἐχάθη ὁ μανδύας,<br>
			στὸ θησαυροφυλάκιο τῆς αὐτοκρατορίας.</p>

			<p>Μὰ τοὺς θησαυροφύλακες φόβος πολὺς τοὺς πιάνει<br>
			ἔψαχναν ὅμως πουθενὰ μανδύας δὲν ἐφάνει.</p>

			<p>Ἀπόρησε ὁ βασιλιὰς τὸ τὶ νὰ εἶχε γίνει<br>
			γι᾿ αὐτὸ δὲν ἐτιμώρησε τοὺς φύλακες ἐκεῖνοι.</p>

			<p>Βράδυ τῆς Ἀναστάσεως στὸν τάφο τοῦ Ἁγίου<br>
			ἀνοίγει τὸ κουβούκλιο τ᾿ Ἁγίου Δημητρίου.</p>

			<p>Καὶ βλέπει ἀπὸ πάνω τὸν πολυτελῆ μανδύα<br>
			καὶ ἔφεγγε ὁλόκληρος, τὸν ἐπίασε φοβία.</p>

			<p>Τὸ εἶπε αὐτὸ ὁ φύλακας καὶ πρόκριτος προφτάνουν,<br>
			στὸν βασιλέα Κομνηνὸ ἐπιστολὴ τοῦ κάνουν.</p>

			<p>Σὰν τ᾿ ἄκουσε ὁ βασιλιάς, ζητᾶ ἡμερομηνία,<br>
			ποὺ ἁπλωμένος βρέθηκε στὸν τάφο ὁ μανδύας.</p>

			<p>Βράδυ Μεγάλο Σάββατο τοῦ λέν᾿ ἀπεσταλμένοι,<br>
			τὸν εἶχαν βγάλει οἱ φύλακες τὸ Πάσχα νὰ προσμένῃ.</p>

			<p>Ὁ βασιλιὰς τὸν ἔκανε χαλάλι τοῦ Ἁγίου,<br>
			καὶ ἀχάριστοι εἶπε εἴμαστε τ᾿ Ἁγίου Δημητρίου.</p>

			<p>Μὲ τοὺς πολέμους πάντοτε μᾶς εἶχε ἐλευθερώσει,<br>
			κι ἐμεῖς οὔτε ἐλάχιστο δῶρο τοῦ ἔχουμε δώσει.</p>

			<p>Γι᾿ αὐτὸ ἐπῆρε μόνος του ἐνέχυρο μανδύα,<br>
			εὐγνώμονες νὰ εἴμαστε καὶ ὄχι ἀχαριστία.</p>

			<p>Καὶ ἔγραψε χρυσόβουλλον, τὸν εἶχε ἀφιερώσει<br>
			μανδύα αὐτοκρατορικὸ στὸν Ἅγιο εἶχε δώσει.</p>

			<p>Ἀγρούς, ἀμπέλια ἔγραψε εἰς τὴν Θεσσαλονίκη,<br>
			γιὰ τὴν ἀχαριστία του ποὺ ἡ τιμὴ ἀνήκει.</p>

			<p>Καὶ ἄλλο θαῦμα ἔκανε εἰς τὴν Καππαδοκία,<br>
			εἰκόνα μὲ Τίμιο Σταυρό, τοῦ ἔκτισαν ἐκκλησία.</p>

			<p>Ὅπως ἐλόγχισαν Χριστὸν εἰς τὸν Σταυρὸ ἐπάνω,<br>
			λογχίστη καὶ ὁ Ἅγιος στὰ χέρια τῶν τυράννων.</p>

			<p>Ἤτανε ἕνας ἄρρωστος, λέπρα καὶ δυστυχία,<br>
			σ᾿ Ἁγίου τάφον ἔτρεξε κι εὑρῆκε θεραπεία.</p>

			<p>Καὶ τώρα μία συνάντηση τ᾿ Ἁγίου Δημητρίου,<br>
			μ᾿ ἀρχιερέα τοῦ Θεοῦ Ἁγίου Ἀχιλλείου.</p>

			<p>Οἱ χριστιανοὶ τοὺς εἴδανε, στὸν δρόμο τοῦ βαρδάρη,<br>
			ποὺ ἐντολὴ ἀπ᾿ τὸν Θεὸ καὶ οἱ δύο εἶχαν πάρει.</p>

			<p>Θεσσαλονίκη, Λάρισα, νὰ τοὺς ἐγκαταλείψουν<br>
			ποὺ ἁμάρταναν οἱ χριστιανοὶ γιὰ νὰ μετανοήσουν.</p>

			<p>Ἀφοῦ χαιρετιστήκανε μὲ βουρκωμένα μάτια,<br>
			ἐκτέλεσαν διαταγὴ ἀπ᾿ τοῦ οὐρανοῦ παλάτια.</p>

			<p>Τὸ θαῦμα αὐτὸ τὸ εἴδανε πολλοὶ ἀπ᾿ τοὺς ἀνθρώπους,<br>
			καὶ ἔγιναν αὐτόπτες μάρτυρες στοὺς ἰδικούς των τόπους.</p>

			<p>Θεσσαλονίκη, Λάρισα, σὰν πέρασε ἕνας μήνας,<br>
			Τοῦρκοι ἐλεηλάτησαν ὅλα τὰ μέρη ἐκεῖνα.</p>

			<p>Φρούραρχος τότε Ἀθηνῶν ἐπί τουρκοκρατίας<br>
			Γιουσοὺφ Ἀγᾶ τὸν λέγανε, ἐχθρός μας στὴν θρησκεία.</p>

			<p>Τὸν Ἅγιο Δημήτριο θέλει νὰ πολεμήσῃ<br>
			καὶ νὰ σκοτώσῃ χριστιανοὺς Ναόν του νὰ γκρεμίσῃ.</p>

			<p>Εἰδοποιεῖ τοὺς χριστιανοὺς γεμάτος πονηρία,<br>
			τὸν Ἅγιο νὰ γιορτάσουνε, νὰ πᾶν στὴν ἐκκλησία.</p>

			<p>Καὶ ἔτσι ὅλοι οἱ χριστιανοὶ ποὺ θὰ ῾ταν μαζεμένοι,<br>
			θὰ τοὺς κανονιοβόλιζε, νὰ ῾ν᾿ ὅλοι σκοτωμένοι.</p>

			<p>Ἔπεσε ὅμως κεραυνὸς στὴν πυριτιδαποθήκη,<br>
			σκοτώθηκε ὁ Γιουσοὺφ ἀγὰς μὲ ὅλο τὸ τσιφλίκι.</p>

			<p>Τὸ θαῦμα αὐτὸ σὰν ἔγινε τὸν λένε Λουμπαδιάρη<br>
			τὸν Ἅγιο Δημήτριο, τῆς Ἐκκλησιᾶς καμάρι.</p>

			</td>
		</tr>
	</table>
</div>

<hr>

</body>

</html>