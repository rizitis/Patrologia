<html>

<head>
<meta http-equiv="Content-Type" content="text/html; charset=utf-8">
<meta http-equiv="Content-Language" content="el">
<title>Αγιος Μεγαλομάρτυς Μηνάς ο Αιγύπτιος</title>
<link rel="stylesheet" type="text/css" href="../styles.css">
</head>

<body lang="el">

<h1>Ἅγιος Μεγαλομάρτυς Μηνᾶς ὁ Αἰγύπτιος</h1>

<p style="text-align: center">11 Νοεμβρίου</p>

<div align="center">
	<table border="0" cellpadding="8" cellspacing="1" id="table1">
		<tr>
			<td><p>Μεγαλομάρτυρας Μηνᾶς, στὴν Αἴγυπτο ἐγεννήθη,<br>
			στὸ Κάϊρον σημερινόν, ἐκεῖ ἐγαλουχήθη.</p>

			<p>Διακόσια πενήντα μετὰ Χριστὸν ἦταν ἡ γέννησή του,<br>
			εἰδωλολάτρες ἤτανε ἐτότε οἱ γονεῖς του.</p>

			<p>Ὡραῖο τριαντάφυλλο εὐγῆκε ἀπ᾿ τ᾿ ἀγκάθι,<br>
			γιατὶ θρησκεία τῶν γονιῶν δὲν ἤθελε νὰ μάθῃ.</p>

			<p>Καὶ ὅταν ἐμεγάλωσε εἰς τὸν στρατὸ πηγαίνει,<br>
			καὶ τὴν θρησκεία τοῦ Χριστοῦ ἐκεῖ τὴν-ε μαθαίνει.</p>

			<p>Ἦταν ὁ Μαξιμιανὸς στὴν αὐτοκρατορία,<br>
			μοβόρος καὶ φανατικὸς στὴν εἰδωλολατρία.</p>

			<p>Ἐμίσησε τοὺς χριστιανούς, δὲν ἤθελε καθόλου,<br>
			ν᾿ ἀκούῃ ὄνομα Χριστοῦ, γιατὶ ἦταν τοῦ διαβόλου.</p>

			<p>Σκληρὰ βασανιστήρια σ᾿ ἀνατολὴ καὶ δύση,<br>
			πολέμησε ὁ ἄθεος Χριστιανισμὸν νὰ σβήσῃ.</p>

			<p>Τοὺς ἔπαιρναν τὰ σπίτια τους καὶ τὴν περιουσία,<br>
			ὅσοι δὲν ἐθυσίαζαν στὴν εἰδωλολατρία.</p>

			<p>Τοὺς ἔδερναν ἀλύπητα ἀπ᾿ τὸ πρωῒ ὡς τὸ βράδυ,<br>
			καὶ σὲ καζάνια ποὺ ἔβραζαν πίσσα, νερὸ καὶ λάδι.</p>

			<p>Ἄλλους ἔγδερναν ζωντανούς, τοὺς ψήναν σὰν τὰ ψάρια,<br>
			τοὺς στρατιῶτες τοῦ Χριστοῦ, γενναῖα παλληκάρια.</p>

			<p>Τοὺς ἔβγαζαν τὰ μάτια τους καὶ ἄλλους μὲ τὴ λόγχη,<br>
			μὰ ὅλοι εἰς τὰ εἴδωλα ἔλεγαν πάντα «ὄχι».</p>

			<p>Ἀλλὰ ὁ Ἅγιος Μηνᾶς γενναῖος στρατιώτης,<br>
			εἶχε ἀνδρεία στὴν ψυχὴ καὶ χριστιανὸς ἐν πρώτοις.</p>

			<p>Εὐγῆκε μία διαταγὴ στὴν αὐτοκρατορία,<br>
			ὅσοι πιστεύουν στὸν Χριστὸ νὰ μποῦνε τιμωρία.</p>

			<p>Τοῦτο σὰν ἄκουσε ὁ Μηνᾶς, δὲν συμφωνεῖ μαζί του,<br>
			λιποτακτεῖ ἀπ᾿ τὸν στρατό, νὰ σώσῃ ὑπόληψί του.</p>

			<p>Ἀναχωρεῖ σ᾿ ἕνα βουνὸ ποὺ ζοῦσαν τὰ θηρία,<br>
			δὲν ἤθελε τῶν χριστιανῶν νὰ βλέπῃ τιμωρία.</p>

			<p>Ἀσκήτευε στὴν ἔρημο, μόνος Θεοῦ ἐζοῦσε,<br>
			μὲ ἀρετὲς καὶ προσευχὲς Θεὸν εὐαρεστοῦσε.</p>

			<p>Πόλεμο μὲ τὸ σατανᾶ καὶ μὲ τὸν ἑαυτό του,<br>
			ὅμως τοὺς δυὸ ἐνίκησε, πρὸς ὄφελος δικό του.</p>

			<p>Πέρασαν χρόνια ἀρκετά, Θεὸς τοῦ ῾χε μηνύσει,<br>
			ἦταν καιρὸς πιὰ καὶ αὐτὸς Χριστὸν νὰ μαρτυρήσῃ.</p>

			<p>Ἐπῆρε τὴν ἀπόφασι, πηγαίνει σὲ μία πόλι,<br>
			ἱπποδρομίες ἔκαναν καὶ ἐχορεῦαν ὅλοι.</p>

			<p>Ἀνέβη εἰς μέρος ὑψηλὸ καὶ τὸν Χριστὸν κηρύττει,<br>
			τὰ ψεύτικα τὰ εἴδωλα, ὅλα τὰ ἀπορρίπτει.</p>

			<p>Τὸν ἄκουσαν οἱ ἄνθρωποι καὶ πήγανε κοντά του,<br>
			καὶ ὅλοι ἐθαυμάσανε τὴ γενναιότητά του.</p>

			<p>Χάρηκαν κρυπτοχριστιανοὶ ποὺ εἴδανε τὸ θάρρος,<br>
			τρίζανε τοὺς ὀδόντες τους οἱ ἀσεβεῖς εἰς βάρος.</p>

			<p>Ὅρμησαν κατὰ πάνω του, νόμιζαν πὼς θὰ φύγῃ,<br>
			τὸν ἔπιασαν σὰν κυνηγὸς ποὺ φέρνει τὸ κυνήγι.</p>

			<p>Τὸν ἔδερναν, τὸν ἔσερναν, τὸν πᾶν᾿ στὸν ἡγεμόνα,<br>
			ποὺ Πύρρο τὸν ἐλέγανε ἐκεῖνο τὸν αἰῶνα.</p>

			<p>Ἦταν σὲ θρόνο ὑψηλό, ἔβλεπε τὸν ἀγῶνα,<br>
			σὲ ἡλικία ὁ Ἅγιος ἦταν πενήντα χρόνια.</p>

			<p>Ὁ ἡγεμόνας ἄρχισε τότε μὲ καλωσύνη,<br>
			πατρίδα καὶ θρησκεία του γιὰ νὰ τὸν ἀνακρίνῃ.</p>

			<p>Εἶμαι ἀπὸ τὴν Αἴγυπτο, Μηνᾶς τὸ ὄνομά μου,<br>
			ἤμουνα στρατιωτικός, εἶχα ἐπάγγελμά μου.</p>

			<p>Τοῦ εἶπε πὼς εἶναι ἀσεβεῖς ὅλοι οἱ εἰδωλολάτρες,<br>
			ἄφησα τὸ ἐπάγγελμα καὶ γύριζα στὶς στράτες.</p>

			<p>Κατοίκησα σ᾿ ἕνα βουνὸ καὶ τὸν Χριστὸν πιστεύω,<br>
			αὐτὸν ὁμολογῶ εἰς σέ, μαρτύριον γυρεύω.</p>

			<p>Ὁ Πύρος τότε ἀγρίεψε κι ἀμέσως διατάζει,<br>
			τὸν βάζουνε στὴ φυλακὴ κι ἔπειτα τὸν δικάζει.</p>

			<p>Τὸν βγάζουν ἀπ᾿ τὴ φυλακή, τὸν φέρνουνε μπροστά του,<br>
			Χριστὸν καὶ πάλι ὁμολογεῖ μὲ γενναιότητά του.</p>

			<p>Ὅλο μὲ καλοπιάσματα ὁ Πύρρος προσπαθοῦσε,<br>
			νὰ ἀρνηθῇ ὁ Ἅγιος θρησκεία ποὺ τιμοῦσε.</p>

			<p>Τοῦ λέγει, εἶσαι φρόνιμος, θὰ ἔχῃς πρώτη θέση,<br>
			ὅταν ξανάρθῃς στὸ στρατὸ τοῦ βασιλιᾶ ἀρέσει.</p>

			<p>Ἄνοστα εἶν᾿ τὰ λόγια σου, ἀγαπητέ μου Πύρρο,<br>
			καὶ δὲν ἀρνοῦμαι τὸν Χριστὸν μὲ βάσανα τριγύρω.</p>

			<p>Ὁ Πύρρος τότε θύμωσε, ἀμέσως διατάζει,<br>
			νὰ τὸν τεντώσουν κατὰ γῆς, ἀπ᾿ τὴν κακία βράζει.</p>

			<p>Μὲ βούνευρα τὸν ἔδεσαν τότε οἱ στρατιῶτες,<br>
			μὰ καρτερίαν ἔδειξε ὁ Ἅγιος ἐτότε.</p>

			<p>Οἱ στρατιῶτες ἐθαύμαζαν τ᾿ Ἁγίου τὴν ἀνδρεία,<br>
			μὲ ὑπομονὴ ὑπέφερε γιὰ τοῦ Χριστοῦ θρησκεία.</p>

			<p>Ἀγνώριστο τὸ σῶμα του ἀπὸ τὴν τιμωρία,<br>
			γιὰ τὴν ἀγάπη τοῦ Χριστοῦ τὸ ἔκανε θυσία.</p>

			<p>Κι ἄλλα βασανιστήρια μὲ νύχια σιδερένια,<br>
			ψηλὰ κρεμοῦν τὰ χέρια του σὲ ξύλο τεντωμένα.</p>

			<p>Ὁ Ἅγιος μὲ ὑπομονὴ Χριστὸν ὁμολογοῦσε,<br>
			τὸ σῶμα δὲν λογάριαζε, ὅσο καὶ ἂν πονοῦσε.</p>

			<p>Ὁ Πύρρος ἐκατάλαβε πὼς δὲν μπορεῖ νὰ πείσῃ,<br>
			Μηνᾶ μεγαλομάρτυρα γιὰ νὰ μετανοήσῃ.</p>

			<p>Λέγει μὲ τρίχινα σακιὰ νὰ τρίβουν τὶς πληγές του,<br>
			καὶ μὲ κεριὰ νὰ καίγονται εἶν᾿ οἱ διαταγές του.</p>

			<p>Μὰ σὰν παιχνίδι ἐνόμισε αὐτὴν τὴν τιμωρία,<br>
			δὲν σᾶς φοβοῦμαι, ἔλεγε, Χριστοῦ τῇ βοηθείᾳ.</p>

			<p>Μᾶς τὸ προεῖπε ὁ Χριστὸς νὰ τὸν ὁμολογοῦμε,<br>
			σὲ εἰδωλολάτρες βασιλεῖς μπροστὰ ὅταν βρεθοῦμε.</p>

			<p>Τότε ὁ Πύρρος τὸν ρωτᾷ· ποιὸν θὲς ἀπὸ τοὺς δύο,<br>
			μὲ τὸν Χριστὸν ἢ μὲ ἐμᾶς νὰ ζῇς δικόν σου βίο;</p>

			<p>Ὁ Ἅγιος τοῦ ἀπαντᾷ· μὲ τὸν Χριστὸν θὰ εἶμαι,<br>
			τὰ εἴδωλα τὰ μίσησα, γιατὶ θεοὶ δὲν εἶναι.</p>

			<p>Τότε τὸν ρίχνουν κατὰ γῆς τριβόλια σιδερένια,<br>
			γυμνὸ ἦταν τὸ σῶμα του, λύπη ἀπὸ κανένα.</p>

			<p>Χριστὸν καὶ τὸν παράδεισον Μηνᾶς ἐπιθυμοῦσε,<br>
			καὶ ἔκανε ὑπομονὴ ὅταν σκληρὰ ἐπονοῦσε.</p>

			<p>Ὁ Πύρρος ἐδιάταξε ἀποκεφάλισί του,<br>
			γιατὶ ἔβρισε τὰ εἴδωλα θρησκεία τὴν δική του.</p>

			<p>Τὸν πῆραν καὶ τὸν πήγανε ἔξω ἀπὸ τὴν πόλι,<br>
			νὰ κόψουν τὸ κεφάλι του καὶ νὰ χαροῦνε ὅλοι.</p>

			<p>Στὸ δρόμο λέγει ὁ Ἅγιος σὲ Χριστιανοὺς μὲ τρόπο,<br>
			νὰ θάψουνε τὸ σῶμα του στῆς Αἴγυπτου τὸν τόπο.</p>

			<p>Στὸν τόπο ἐκτελέσεως ἐσήκωσε τὰ χέρια,<br>
			τὰ ὕψωσε στὸν οὐρανὸ σὰν ἄσπρα περιστέρια.</p>

			<p>Εὐχαριστοῦσε τὸν Θεὸ θερμὰ στὴν προσευχή του,<br>
			καὶ εἰς τὴν βασιλεία του νὰ βάλῃ τὴν ψυχή του.</p>

			<p>Ἀφοῦ ἐπροσευχήθηκε κάνει θυσία πάλι,<br>
			γιὰ τὴ θρησκεία τοῦ Χριστοῦ τοῦ κόβουν τὸ κεφάλι.</p>

			<p>Διακόσια ἐνενήντα ἕξι μετὰ Χριστὸν ἦταν χρονολογία,<br>
			καὶ Νοεμβρίου ἕντεκα ἡ ἡμερομηνία.</p>

			<p>Γι᾿ αὐτὸ ἡ ἐκκλησία μας ἕνδεκα Νοεμβρίου,<br>
			τιμᾷ μεγαλομάρτυρος μνήμη Μηνᾶ Ἁγίου.</p>

			<p>Σὰν τὸν ἀποκεφάλισαν εἰδωλολάτρες πάλι,<br>
			μέσ᾿ στὴν φωτιὰ ἐρίξανε σῶμα καὶ τὸ κεφάλι.</p>

			<p>Δὲν κάηκε ὁλόκληρο τὸ ἅγιο λείψανό του,<br>
			τὸ ἔφεραν στὴν Αἴγυπτο, ἐκεῖ ὁ προορισμός του.</p>

			<p>Σὲ μία καμήλα φόρτωσαν λείψανα τοῦ Ἁγίου,<br>
			καμήλα ἐσταμάτησε Ἐλ Ἀλαμέϊν τοπίο.</p>

			<p>Παρ᾿ ὅλες τὶς προσπάθειες αὐτὴ νὰ ξεκινήσῃ,<br>
			ἦταν πολὺ ἀδύνατο πέρα νὰ προχωρήσῃ.</p>

			<p>Τότε ἐκατάλαβαν πὼς θέλημα Κυρίου,<br>
			ἦταν ὁ τόπος νὰ ταφοῦν τὰ λείψανα Ἁγίου.</p>

			<p>Καὶ τότε χρίστηκε ἐκεῖ Ναὸς καὶ μοναστήρι,<br>
			καὶ προσκυνοῦσαν πάντοτε λαὸς καὶ καλογῆροι.</p>

			<p>Εἶχε πηγὴ θαυματουργὴ καὶ ἁγιασμένο λάδι,<br>
			ἔπαιρναν οἱ προσκυνητὲς ἀπ᾿ τὸ πρωῒ ὡς τὸ βράδυ.</p>

			<p>Τιμοῦν τὸν Ἅγιο Μηνᾶ σὲ ἀνατολὴ καὶ δύση,<br>
			κάθε πιστὸ τὸν βοηθεῖ, σὲ ὅ,τι τοῦ ζητήσῃ.</p>

			<p><b>Θαύματα τοῦ Ἁγίου Μηνᾶ</b></p>

			<p>Εἰς τὴν Κωνσταντινούπολιν εἶχε Ναὸν τ᾿ Ἁγίου,<br>
			τὸν γιόρταζαν οἱ Χριστιανοὶ ἕνδεκα Νοεμβρίου.</p>

			<p>Ἕνας πιστὸς Χριστιανὸς πήγαινε στὴ γιορτή του,<br>
			εἶχε μέσα στὴν τσέπη του πολλὰ λεφτὰ μαζί του.</p>

			<p>Ξεκίνησε ἀπὸ τὸ πρωὶ καὶ ἔφτασε τὸ βράδυ,<br>
			σὲ πανδοχεῖο ἔμεινε, γιατὶ ἤτανε σκοτάδι.</p>

			<p>Ὁ ξενοδόχος ἔκρινε χρήματα θὰ κρατοῦσε,<br>
			νὰ τὸν σκοτώσῃ ἐθέλησε καὶ καιροφυλακτοῦσε.</p>

			<p>Τὸν σφάζει τὰ μεσάνυχτα, τὸν ἔκαμε κομμάτια,<br>
			σ᾿ ἕνα σακὶ τὸν ἔβαλε νὰ μὴν τὸν δοῦνε μάτια.</p>

			<p>Ὁ ξενοδόχος τὸ πρωὶ βλέπει ἕνα καβαλάρη,<br>
			νὰ τοῦ χτυπᾷ τὴν πόρτα του, συνέντευξη νὰ πάρῃ.</p>

			<p>-Ποῦ εἶν᾿ ὁ ξένος ποὺ ῾ρθε χτὲς εἰς τὸ ξενοδοχεῖον;<br>
			Τὸν Ἅγιον δὲν γνώρισε καὶ τοῦ ῾πε ἕνα ἀστεῖον.</p>

			<p>Ὁ Ἅγιος κατάλαβε πὼς θέλει νὰ σκεπάσῃ,<br>
			γι᾿ αὐτὸ τοῦ εἶπε ψέματα νὰ τὸν καθησυχάσῃ.</p>

			<p>Κατέβηκε ὁ Ἅγιος Μηνᾶς ἀπὸ τὸ ἄλογό του,<br>
			χωρὶς κεφάλι βρέθηκε τὸ σῶμα τοῦ ἀνθρώπου.</p>

			<p>Σ᾿ ἕνα σακὶ στὴν ἄκρια ἦταν κομματιασμένο,<br>
			τὸ εὕρηκε ὁ Ἅγιος ποὺ τὸ ῾χε σκεπασμένο.</p>

			<p>Ὁ ξενοδόχος τὰ ῾χασε γιατὶ ἐφανερώθη,<br>
			δὲν ἤθελε τὸ ἔγκλημα νὰ μάθουν οἱ ἀνθρῶποι.</p>

			<p>Καὶ κλαίγοντας στὸν Ἅγιο νὰ μὴν τὸ φανερώσῃ,<br>
			κατάλαβε ὁ δυστυχὴς τὴν ἰδικήν του πτῶσι.</p>

			<p>Τὰ μέλη, ὁ Ἅγιος, τοῦ σώματος στὴ θέση τους τὰ βάνει,<br>
			καὶ ὅταν τὰ ταχτοποίησε τὴν προσευχή του κάνει.</p>

			<p>Τότε εὐθὺς στὸν τόπο αὐτὸ γίνεται μέγα θαῦμα,<br>
			νεκρὸς πάλι ἀναστήθηκε σὰν πρῶτα ἐν τῷ ἅμα.</p>

			<p>Σὰν ἀνεστήθη ὁ νεκρὸς ὁ Ἅγιος διατάζει,<br>
			νὰ πῇ «Δόξα σοι ὁ Θεός» καὶ ἐκεῖνος τὸν δοξάζει.</p>

			<p>Στὸν ξενοδόχο ζήτησε ὁ Ἅγιος τὸ χρῆμα,<br>
			τοῦ ῾πε αὐτὸ ποὺ ἔκανε ἦταν μεγάλο κρῖμα.</p>

			<p>Τοῦ εἶπε τώρα ὁ Θεὸς θὰ σοῦ συγχωρήσῃ,<br>
			καὶ νὰ προσέχῃ στὸ ἑξῆς μὴ πάλιν ἁμαρτήσῃ.</p>

			<p>Στὸν ξένο δίνει τὰ λεφτά, στ᾿ ἄλογο ἀνεβαίνει,<br>
			ἦταν μὲ στρατιωτικά, τὸ δρόμο του διαβαίνει.</p>

			<p>Καὶ τότε ἐκατάλαβαν ὅτι ὁ στρατιώτης,<br>
			εἶναι ὁ Ἅγιος Μηνᾶς γνωστὸς τῆς ἀνθρωπότης.</p>

			<p>Ἐπῆγε στὸν Ναὸν γιὰ νὰ τὸν προσκυνήσῃ,<br>
			καὶ τὸν ἀνέστησε νεκρὸν νὰ τὸν εὐχαριστήσῃ.</p>

			<p>Μεγάλο θαῦμα ἔγινε καὶ στὸ νησὶ στὴν Κρήτη,<br>
			ὅπου τὸν ἑορτάζουνε ὅλοι τὴν Λαμπροτρίτη.</p>

			<p>Τὸ 1826 ἡμέρα Πάσχα ἤτανε, δεκαοχτὼ Ἀπριλίου,<br>
			ἑόρταζαν οἱ Χριστιανοὶ Ἀνάστασιν Κυρίου.</p>

			<p>Οἱ Τοῦρκοι ποὺ ἤτανε ἐκεῖ ζητοῦσαν εὐκαιρία,<br>
			τοὺς Χριστιανοὺς νὰ σφάξουνε μέσα στὴν ἐκκλησία.</p>

			<p>Ἐκεῖ ποὺ ἦταν ποίμνιον Χριστοῦ συγκεντρωμένο,<br>
			εἶχαν οἱ Τοῦρκοι ἔνοπλοι ναὸν ἐκυκλωμένο.</p>

			<p>Τὸ ἱερὸν Εὐαγγέλιον ἐδιάβαζε ὁ δεσπότης,<br>
			καὶ ἀκούστηκε μία κλαγγὴ ὅπλων ἐχθροῦ ἐν πρώτοις.</p>

			<p>Τὰ ξίφη ὅλα τοῦ ἐχθροῦ πλησίασαν τὶς πόρτες,<br>
			θ᾿ ἄρχιζαν ἀμέσως τὴ σφαγὴ στοὺς Χριστιανοὺς ἐτότες.</p>

			<p>Μὰ ξαφνικὰ βλέπουνε φῶς γεμάτο ἀπὸ αἴγλη,<br>
			πλημμύρισε ὅλη ἡ ἐκκλησιὰ σὰν νὰ ῾τανε Ἀγγέλοι.</p>

			<p>Φάνηκε ἀξιωματικὸς καβάλα στ᾿ ἄλογό του,<br>
			ξεγυμνωμένο τὸ σπαθὶ ποὺ κρόταγε ἐμπρός του.</p>

			<p>Διὰ τοὺς Τούρκους τοὺς ἐχθροὺς ἦταν ἀγριεμένος,<br>
			ἀλλὰ διὰ τοὺς χριστιανοὺς ἦταν γαληνεμένος.</p>

			<p>Οἱ Τοῦρκοι τότε ἐτρόμαξαν φεύγουν πεζοπορία,<br>
			καὶ γλίτωσαν οἱ χριστιανοὶ σφαγὴ στὴν ἐκκλησία.</p>

			<p>Τότε ὅλοι ἐκατάλαβαν ποὺ ῾δαν τὸν καβαλλάρη,<br>
			πῶς εἶν᾿ ὁ Ἅγιος Μηνᾶς εἶχε μεγάλη χάρη.</p>

			<p>Μεγαλομάρτυρα Μηνᾶ κάνε τὴν προσευχή σου,<br>
			νὰ ῾μαστε ὅλοι οἱ χριστιανοὶ παντοτινὰ μαζί σου!</p>

			</td>
		</tr>
	</table>
</div>

<hr>

</body>

</html>