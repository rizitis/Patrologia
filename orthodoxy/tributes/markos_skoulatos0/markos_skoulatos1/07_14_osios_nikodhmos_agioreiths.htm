<html>

<head>
<meta http-equiv="Content-Type" content="text/html; charset=utf-8">
<meta http-equiv="Content-Language" content="el">
<title>Όσιος Νικόδημος ο Αγιορείτης</title>
<link rel="stylesheet" type="text/css" href="../styles.css">
</head>

<body lang="el">

<h1>Ὅσιος Νικόδημος ὁ Ἁγιορείτης</h1>

<p style="text-align: center">14 Ἰουλίου</p>

<div align="center">
	<table border="0" cellpadding="8" cellspacing="1" id="table1">
		<tr>
			<td><p>Ὁ Ἅγιος Νικόδημος, θέλω νὰ τὸ φωνάξω,<br>
			γεννήθηκε καὶ τίμησε τὴ νῆσο μας τὴ Νάξο.</p>

			<p>Εἶχε ἐνάρετους γονεῖς μὲ εὐσέβεια μεγάλη,<br>
			καὶ τοὺς ἐπλήρωσε ὁ Θεὸς τὴν πίστι τὴ μεγάλη.</p>

			<p>Ἀντώνιον τὸν λέγανε τοῦ Ἁγίου τὸν πατέρα<br>
			καὶ Ἀναστασία ἤτανε ἡ χριστιανὴ μητέρα.</p>

			<p>Καὶ ὅταν ἐγεννήθηκε, ἐτότε τὸν βαπτίσαν<br>
			Νικόλαον τὸν λέγανε καὶ τὸν ἐγαλουχήσαν.</p>

			<p>Τοῦ ἔλεγαν γιὰ τὸ Χριστὸ καὶ τὴν ὀρθοδοξία<br>
			εἶχε γιὰ πρῶτο δάσκαλο μητέρα Ἀναστασία.</p>

			<p>Καὶ ἔτσι ὁ Νικόλαος ἀπὸ μικρὸ παιδάκι,<br>
			ἦταν στοὺς συνομήλικους ἁγνὸ Χριστοῦ ἀρνάκι.</p>

			<p>Εἰς τὸ σχολεῖο πήγαινε μὰ καὶ στὴν ἐκκλησία<br>
			καὶ ὑπηρετοῦσε τὸν παπᾶ σὲ κάθε λειτουργία.</p>

			<p>Δεκάξι χρονῶν ἔφυγε, μαζὶ μὲ τὸν πατέρα,<br>
			στὴ Σμύρνη πῆγε, σπούδασε γιὰ μόρφωση ἀνωτέρα.</p>

			<p>Στὰ πέντε χρόνια ἄριστος εἰς τὰ μαθήματά του,<br>
			θαυμάζανε τὴ μνήμη του καὶ ἐπιμέλειά του.</p>

			<p>Στοὺς μαθητὲς ποὺ ἤτανε στὴν ἴδια ἡλικία,<br>
			τοὺς ἔλυνε σὰν δάσκαλος τὴν κάθε ἀπορία.</p>

			<p>Γιὰ τὴν ἀγάπη του αὐτὴ καὶ γιὰ τὴν καλωσύνη,<br>
			τοῦ ἔδειχναν οἱ συμμαθηταὶ πολλὴν εὐγνωμοσύνη.</p>

			<p>Ἀκόμα καὶ ὁ διδάσκαλος τοῦ εἶχε ἀναθέσει<br>
			νὰ πάρει μετὰ θάνατον τὴν ἰδικήν του θέση.</p>

			<p>Ἐσπούδασε λατινικὰ καὶ ἀρχαία ἱστορία, <br>
			ἰταλικὰ καὶ γαλλικὰ καὶ τὴ Θεολογία.</p>

			<p>Κατόπιν ὅταν σπούδασε, γύρισε στὴν πατρίδα<br>
			καὶ πέντε χρόνια κάθησε μὲ τοῦ Θεοῦ ἐλπίδα.</p>

			<p>Ἀπὸ τὴ Σμύρνη ἔφυγε κι ἦρθε στὴ Νάξο πάλι<br>
			καὶ Ἁγιορεῖτες βρῆκε ἐδῶ, δύο μοναχοὶ δασκάλοι.</p>

			<p>Γιὰ τ᾿ Ἅγιον Ὄρος τοῦ εἴπανε, σκλαβώθηκε ἡ καρδιά του,<br>
			κι ἔνθεος ζῆλος φλόγισε τότε τὰ σωθικά του.</p>

			<p>Κι ἡθέρμη τότε στὴν καρδιὰ ἔγινε δυναμίτης,<br>
			καὶ ἀπὸ τὴ Νάξο θἄφευγε νὰ γίνῃ Ἁγιορείτης.</p>

			<p>Εἶδε ὁ Θεὸς τὸν πόθο του, ποὺ ὅλα τὰ κυβερνάει,<br>
			τὸν φώτισε ἀπ᾿ τὸ σπίτι του στὴ θάλασσα νὰ πάῃ.</p>

			<p>Κατέβηκε στὴ θάλασσα κι εἶδε ἕνα βαπόρι<br>
			στ᾿ Ἅγιον Ὄρος νὰ διαβεῖ, ἐκεῖ νὰ βάλῃ πλώρη.</p>

			<p>Τὸ εἶπε εἰς τὸν πλοίαρχο καὶ αὐτὸν νὰ τὸν ἐπάρῃ, <br>
			καὶ ἐκεῖνος ὑποσχέθηκε πὼς θὰ γενεῖ ἡ χάρι.</p>

			<p>Τὸ πλοῖο ἑτοιμάστηκε καὶ εἶχε ξεκινήσει<br>
			καὶ ξέχασε ὁ πλοίαρχος νὰ τὸν εἰδοποιήσῃ.</p>

			<p>Ὅταν τὸ πλοῖο ἔφυγε, ἤθελε νὰ τὸ φτάσῃ, <br>
			κολυμπώντας στὸ νερὸ πῆγε νὰ τὸ προφθάσῃ.</p>

			<p>Οἱ ναῦτες ὅταν εἴδανε πόθο στὸ παλληκάρι,<br>
			ἐστράφησαν καὶ τὸ ἔβαλαν στοῦ καραβιοῦ τ᾿ ἀμπάρι.</p>

			<p>Στὸ Ἅγιον Ὄρος ἄραξαν, στῆς Δάφνης τὸ λιμάνι,<br>
			στοῦ Διονυσίου τὴ Μονή, ἔτρεξε μάνι-μάνι.</p>

			<p>Ἐχάρηκε ποὺ πῆγε ἐκεῖ, σ᾿ αὐτὸ τὸ μοναστήρι,<br>
			ποὺ ἦσαν καὶ ἐνάρετοι ὅλοι οἱ καλογῆροι.</p>

			<p>Ἐκεῖ ἐκάρη μοναχός, ἐχάρηκε ἡ καρδιά του,<br>
			Νικόδημον τοῦ ἄλλαξαν τότε τὸ ὄνομά του.</p>

			<p>Ἦσαν πατέρες ἠθικοὶ πάντα ἡ συντροφιά του,<br>
			καὶ ἐχαρήκανε πολὺ μὲ τὰ χαρίσματά του.</p>

			<p>Γι᾿ αὐτὸ καὶ τὸν τιμήσανε, τὸν κάνουν ἀναγνώστη,<br>
			καὶ γραμματέα τῆς μονῆς ποὺ ἦταν τότε πρώτη.</p>

			<p>Καὶ αὐτὸς ἀνταποκρίθηκε εἰς τὴν ὑπηρεσία,<br>
			ἔργῳ καὶ λόγῳ πάντοτε ἦταν παντοῦ θυσία.</p>

			<p>Καὶ τώρα ἄρχισαν ἐδῶ πνευματικοὶ ἀγῶνες,<br>
			καὶ ἔγραφε συγγράμματα στοὺς μέλλοντας αἰῶνας.</p>

			<p>Ἔγραψε ὀγκωδέστατα πνευματικὰ βιβλία<br>
			Μετάληψη, Εὐεργετινὸ καὶ τὴ Φιλοκαλία.</p>

			<p>Φεύγει γιὰ λίγο ἀπ᾿ τὴν Μονὴ καὶ στὶς Καρυὲς πηγαίνειν<br>
			καὶ στῶν Σκουρταίων τὸ κελί, ἐκεῖ ψηλὰ ἀνεβαίνει.</p>

			<p>Ἐκεῖ ἕνα χρόνο κάθησε, γύρισε στὴ Μονή του<br>
			καὶ ἔμαθε τὴ νοερὰ νὰ κάνει προσευχή του.</p>

			<p>Πάλιν ἐμετακόμισε καὶ πῆγε στὴν Καψάλα,<br>
			ψάχνοντας γιὰ ἀγωνίσματα, ἀκόμη πιὸ μεγάλα.</p>

			<p>Ἔγινε ὁ λαμπρότατος φωστὴρ ὀρθοδοξίας,<br>
			καὶ αἱρέσεως ἀντίπαλος καὶ τῆς κακοδοξίας.</p>

			<p>Κάποτε ἦρθαν παπικοὶ νὰ τὸν ἐσυναντήσουν<br>
			ζητήματα δογματικὰ μαζὶ νὰ συζητήσουν.</p>

			<p>Ἔβαλε τὰ τσαρούχια του καὶ τὰ σχισμένα ράσα<br>
			καὶ διαμαρτυρήθηκαν, οἱ παπικοὶ τὰ ῾χάσαν.</p>

			<p>Ἄρχισε ἡ συζήτηση, μὰ καὶ οἱ ἐρωτήσεις,<br>
			κλονίστηκαν οἱ παπικοὶ ἀπὸ τὶς ἐξηγήσεις.</p>

			<p>Τοῦ εἶπαν ἂν ὑπάρχουνε στὸ Ἅγιον Ὄρος καὶ ἄλλοι,<br>
			μὰ εἶναι ὅλοι εὐσεβεῖς, στὴ μόρφωση μεγάλη.</p>

			<p>Τοὺς λέει ὑπάρχουνε πολλοὶ πλῆθος ὁσίων νέων<br>
			καὶ ἐμένα συναντήσατε τώρα τὸν τελευταῖον.</p>

			<p>Τὸ στόμα του ἤτανε πηγὴ θείας διδασκαλίας<br>
			καὶ Ἅγιον τὸ χέρι του τῆς θείας ὑμνωδίας.</p>

			<p>Στὴ Σκυροπούλα, ἕνα νησί, πάει μὲ γέροντά του,<br>
			ὄρνεα καὶ ἄγρια πουλιὰ εἶχε γιὰ συντροφιά του.</p>

			<p>Ἄγονο ἦταν τὸ νησί, μὰ εἶχε ἡσυχία,<br>
			καὶ ἔγραψε Συμβουλευτικόν, ἕνα ἀπὸ τὰ βιβλία.</p>

			<p>Δίνει ὡραῖες συμβουλές, εἶναι καλὸ βιβλίο,<br>
			σὲ κληρικοὺς καὶ λαϊκούς, γιὰ ὅλον τους τὸ βίο.</p>

			<p>Φεύγει τὸ Μέγα Σάββατον, γυρνᾶ στὸ Ἅγιον Ὄρος,<br>
			καὶ στοῦ Πρωτάτου τὴ Μονὴ κάνει μεγάλο ντόρος.</p>

			<p>Ἱεροψάλτες, μοναχοὶ θέλουν νὰ τὸν θαυμάσουν,<br>
			τοῦ κάνουν ἕνα τέχνασμα νὰ τὸν ἐξιχνιάσουν.</p>

			<p>Ὁ τυπικάρης ἔκρυψε κρυφά του τὰ βιβλία,<br>
			ἔπρεπε νὰ συνεχιστῇ ὅλη ἡ ἀκολουθία.</p>

			<p>Συνέχισε διδάσκαλε, τοῦ λένε οἱ καλογέροι, <br>
			τὶς προφητεῖες μὲ τὸ νοῦν νὰ δοῦνε ἂν τὶς ξέρει.</p>

			<p>Τὶς ἔλεγε προφορικὰ ποὺ ἤξερε κατὰ βάθος,<br>
			καὶ μία ὥρα κράτησε χωρὶς νὰ κάνει λάθος.</p>

			<p>Ἐδίδασκε καὶ ἔγραφε πνευματικὰ βιβλία<br>
			καὶ ἔδινε ὡραῖες συμβουλὲς σὲ κάθε ἀπορία.</p>

			<p>Πολλὰ βιβλία ἔγραψε μὲ τοῦ Θεοῦ σοφία, <br>
			γιὰ ἐπιθέσεις τοῦ ἐχθροῦ καὶ κάθε ἁμαρτία.</p>

			<p>Ἔγραψε τὸ Πηδάλιον, τοὺς Ἱεροὺς Κανόνες,<br>
			καὶ τοῦ Χριστοῦ τὸ ὄνομα γιὰ ὅλους τοὺς αἰῶνες.</p>

			<p>Ἔγραψε Χρηστοήθεια καὶ λόγια Ἐπιταφίου<br>
			καὶ ἔφυγε ἀπὸ τὸ κελλὶ τοῦ Ἁγίου Βασιλείου.</p>

			<p>Ζοῦσε ζωὴ ἀγγελικὴ καὶ τὸ ψωμὶ ἀκόμα<br>
			καὶ αὐτὸ τὸ ὑστερήθηκε τὸ ἰδικόν του στόμα.</p>

			<p>Ὀρύζιον νερόβραστον εἶχε ζωοτροφία,<br>
			κουκιὰ καὶ μερικὲς ἐλιὲς καὶ ἔκανε νηστεία.</p>

			<p>Ψάρια ἂν τοῦ ῾φερνε κανεὶς διὰ νὰ τὸν φιλέψῃ,<br>
			τὰ ἔδινε σ᾿ ἕνα γείτονα νὰ τοῦ τὰ μαγειρέψῃ.</p>

			<p>Πολὺ ἐκουραζότανε, εἶχε μεγάλο ἀγώνα,<br>
			ἀπ᾿ τὰ πολλὰ συγγράμματα ἐτσάκιζε τὸ σῶμα.</p>

			<p>Τὴν ὥρα δὲ τοῦ φαγητοῦ ἂν κάποιος τὸν ρωτοῦσε,<br>
			τοῦ ἔλεγε λόγια τοῦ Θεοῦ, τὴν πείνα ἐξεχνοῦσε.</p>

			<p>Καὶ ἐνῶ ἀγωνιζότανε εἰς τοῦ Θεοῦ τὸ δρόμο,<br>
			μεγάλους εἶχε πειρασμοὺς τῶν πονηρῶν δαιμόνων.</p>

			<p>Τὸν ζήλευαν οἱ ἀμαθεῖς κι ὅλους τοὺς συγχωροῦσε,<br>
			γιὰ τὶς συκοφαντίες τους ὅλους τοὺς ἀγαποῦσε.</p>

			<p>Ὅμως οἱ νοητοὶ ἐχθροὶ ποὺ στὸ κελὶ ἀγρυπνοῦσε<br>
			μιλοῦσαν, κάναν θόρυβο καὶ τοὺς περιγελοῦσε.</p>

			<p>Στὴ Σκυροπούλα πήγανε καὶ ἐκεῖ νὰ τὸν πειράξουν,<br>
			μεγάλο κρότο κάνανε διὰ νὰ τὸν τρομάξουν.</p>

			<p>Σὰν ἐξηγοῦσε τὸν ψαλμὸ τριακοστοῦ τετάρτου,<br>
			ἐπέρασε ὁ σατανᾶς μὲ ὅλο τὸ σύνταγμά του.</p>

			<p>Τὸν φόβιζε ὁ πειρασμός, εἶχε δειλία πρῶτα,<br>
			μέσ᾿ στὸ κελὶ κοιμότανε μὲ ἀνοιχτὴ τὴν πόρτα.</p>

			<p>Κατόπιν ἀνδρειώθηκε μὲ τοῦ Χριστοῦ τὴ χάρι<br>
			καὶ γιὰ τὰ βέλη τοῦ ἐχθροῦ δὲν ἔδινε χαμπάρι.</p>

			<p>Ἐθεωροῦσε σὰν παιδιῶν τοῦ πονηροῦ τὰ βέλη,<br>
			βάδιζε δρόμο τοῦ Χριστοῦ καὶ φίλοι του οἱ Ἀγγέλοι.</p>

			<p>Τὸν εὕρισκαν οἱ ἄνθρωποι νἄχουν παρηγορία,<br>
			καὶ ὅλους τοὺς ἐσυμβούλευε γιὰ κάθε ἁμαρτία.</p>

			<p>Καὶ εὕρισκαν διδάσκαλο γιὰ ὅλες τους τὶς θλίψεις,<br>
			οἱ ἄνθρωποι οἱ κοσμικοὶ καὶ κληρικοὶ ἐπίσης.</p>

			<p>Οἱ συνεχεῖς του προσευχές, μὰ καὶ ἡ ἀγρυπνία,<br>
			κλονίσανε τὴν ἀντοχὴ σώματος καὶ ὑγεία.</p>

			<p>Ἔγραψε Συναξαριστὴ τὰ τελευταῖα χρόνια,<br>
			μὰ καὶ Ἑορτοδρόμιον, ποὺ θὰ ὑπάρχει αἰώνια.</p>

			<p>Καὶ Νέα Κλίμαξ ἔγραψε, θαυμάσιο βιβλίο,<br>
			ποὺ συγγραφέας ἤτανε σὲ ὅλο του τὸ βίο.</p>

			<p>Ὁ Ἅγιος Νικόδημος, δόξα τῆς Ἐκκλησίας,<br>
			Ἁγίου Ὄρους καύχημα καὶ τῆς Ὀρθοδοξίας.</p>

			<p>Εἶχε πολλὰ χαρίσματα καὶ ταπεινοφροσύνη,<br>
			τὸ σῶμα καὶ τὰ πόδια του πάντα φτωχὰ τὰ ντύνει.</p>

			<p>Φοροῦσε ἕνα παλιόρασο, ποὺ δεύτερο δὲν εἶχε,<br>
			τσαρούχια εἰς τὰ πόδια του, παπούτσι δὲν ὑπῆρχε.</p>

			<p>Τὸν ἑαυτό του ἔλεγε ἄσοφο γιὰ παιδεία<br>
			κι ὅτι ὑπῆρξε ἔκτρωμα μέσα στὴν κοινωνία.</p>

			<p>Ἔλεγε· «εἶμαι τὸ οὐδέν, ὁ ψοφισμένος σκύλος»,<br>
			ἐκεῖνος ποὺ ἦταν πάντοτε τῆς Ἐκκλησίας στύλος.</p>

			<p>Καὶ ὅταν ἐκατάλαβε τέλος τὸ τελευταῖο,<br>
			ἐφρόντισε νὰ κοιμηθῇ εἰς τὸ κελὶ Σκουρταίων.</p>

			<p>Ἐξαντλήθηκε ὁ ὀργανισμός, τὰ δόντια του εἶχαν πέσει,<br>
			τ᾿ αὐτιὰ δὲν ἄκουγαν καλά, δὲν εἶχαν πρώτη θέση.</p>

			<p>Ἀλλὰ καὶ στὸ περπάτημα ἔβρισκε δυσκολία,<br>
			μὰ καὶ τὸ στόμα ἔπαψε ἀπὸ διδασκαλία.</p>

			<p>Στὸ Κουτλουμούσι ἔφυγε, καβάλησε μουλάρι,<br>
			καὶ στὸ Σκουρταίων τὸ κελὶ ἐκεῖ νὰ ξεμπαρκάρῃ.</p>

			<p>Σὰν ἦρθε ἔξω ἀπ᾿ τὸ κελλί, παθαίνει ἡμιπληγία<br>
			ἡ γλώσσα καὶ τὸ χέρι του ἔπαθαν στὴν ὑγεία.</p>

			<p>Κατάλαβε ὁ Ὅσιος, τὸ τέλος πλησιάζει,<br>
			καὶ ἄρχισε γιὰ τὴν ψυχή, τότε νὰ ἑτοιμάζει.</p>

			<p>Ἀφοῦ ἐξομολογήθηκε κι εὐχέλαιο εἶχε γίνει, <br>
			κοινώνησε πῆρε Χριστὸν εἰς τὴν ἡμέρα ἐκείνη.</p>

			<p>Ἀκόμα ἀδυνάτησε τότε καὶ ἡ φωνή του,<br>
			θερμὰ εἰς Χριστὸν συνέχιζε τὴν προσευχή του.</p>

			<p>Καὶ ὅταν ἐκοινώνησε εἶχε μεγάλη χάρι,<br>
			γιατὶ τὸν Ἰησοῦ Χριστὸ εἰς τὴν καρδιὰ εἶχε πάρει.</p>

			<p>Πατέρες καὶ τοὺς ἀδελφοὺς ὅλους εὐχαριστοῦσε,<br>
			δὲν ἔκανε ποτὲ ἐχθρούς, ὅλους τοὺς ἀγαποῦσε.</p>

			<p>Καὶ τώρα ἡ ἐκδημία του, ὑπέρτατη γαλήνημ<br>
			δεκάτη τετάρτη Ἰουλίου ἦταν ἡμέρα ἐκείνη.</p>

			<p>Τὸ χίλια ὀκτακόσια ἐννιὰ τότε χρονολογία,<br>
			καὶ μόλις ἐτῶν ἑξήκοντα ἦταν στὴν ἡλικία.</p>

			<p>Ἐπένθησαν οἱ φίλοι του καὶ οἱ χριστιανοὶ ἀκόμα,<br>
			ὅταν τοῦ Ὁσίου λείψανο ἐμπῆκε μέσ᾿ στὸ χῶμα.</p>

			<p>Κι ἔλεγε ἕνας χριστιανὸς μὲ πικραμένα χείλη,<br>
			νὰ ζοῦσε ὁ Νικόδημος καὶ νὰ πεθάνουν χίλιοι.</p>

			<p>Τὸ ἅγιόν του λείψανο θάφτηκε εἰς κελλὶ Σκουρταίων,<br>
			ἐκεῖ ἀνεπαύθη εἰρηνικῶς ὕπνον τὸν τελευταῖον.</p>

			<p>Καὶ ἡ τιμία κάρα του σκορπάει εὐωδία,<br>
			τὴν προσκυνοῦν οἱ χριστιανοὶ καὶ δέχονται εὐλογία.</p>

			<p>Οἱ Ἁγιορεῖτες κλάψανε καὶ ἡ οἰκουμένη ὅλη,<br>
			γιατὶ ἔφυγε ἕνας κηπουρὸς στῆς Παναγιᾶς περβόλι.</p>

			<p>Γι᾿ αὐτὸ τὸν ὀνομάσανε ὅλοι Ἁγιορείτη,<br>
			τὸ Ἅγιον Ὄρος ἤτανε ὅλο δικό του σπίτι.</p>

			<p>Ἀλλὰ καὶ ἡ μητέρα του, ἡ πρὶν Ἀναστασία,<br>
			καὶ αὐτὴ ἀφιερώθηκε Χριστοῦ στὴν Ἐκκλησία.</p>

			<p>Καὶ καλογραία ἔγινε, πῆγε στὸ μοναστήρι,<br>
			Ἀγάθη πῆρε ὄνομα γιὰ τοῦ Χριστοῦ χατίρι.</p>

			<p>Στὸν Ἅγιον Χρυσόστομον, στὴν Ἱερὰ Μονή του,<br>
			ποὺ κόσμημα στὴ Νάξο μας εἶν᾿ ἡ ἐμφανισή του.</p>

			<p>Τὸν Ἅγιο Νικόδημο τὸν τίμησε ἡ Νάξος,<br>
			ποὺ ἀπὸ ἐδῶ ξεκίνησε, θέλω νὰ τὸ φωνάξω.</p>

			<p>Μαζὶ μὲ Ἅγιο Πλανᾶ Νικόλαο τοῦ κτίσαν ἐκκλησία,<br>
			πολυτελέστατος Ναὸς μέσ᾿ στὴν Παροναξία.</p>

			<p>Ὁ Ὅσιος Νικόδημος ἁγίασε τὸ νησί μας,<br>
			καὶ στὸ πλευρό μας βρίσκεται καθημερινῶς μαζί μας.</p>

			<p>Ἅγιε Νικόδημε φώτιζε κι ἐμεῖς νὰ περπατοῦμε<br>
			εἰς τὰ δικά σου βήματα, ἂν θέμε νὰ σωθοῦμε.</p>

			<p>Ἐκεῖ ψηλὰ ποὺ βρίσκεσαι, στοῦ οὐρανοῦ τὰ κάλλη,<br>
			τὸν Κύριον Ἰησοῦ Χριστόν, ἐκεῖνον παρακάλει·</p>

			<p>ὅλοι ἐμεῖς οἱ ἁμαρτωλοὶ νὰ βροῦμε σωτηρία,<br>
			ἀπ᾿ τὶς δικές σου προσευχές, ποὺ ἔχεις παῤῥησία.</p>

			</td>
		</tr>
	</table>
</div>

<hr>

</body>

</html>