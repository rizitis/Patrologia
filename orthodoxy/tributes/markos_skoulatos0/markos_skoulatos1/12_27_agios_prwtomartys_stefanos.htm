<html>

<head>
<meta http-equiv="Content-Type" content="text/html; charset=utf-8">
<meta http-equiv="Content-Language" content="el">
<title>Αγιος Πρωτομάρτυς Στέφανος</title>
<link rel="stylesheet" type="text/css" href="../styles.css">
</head>

<body lang="el">

<h1>Ἅγιος Πρωτομάρτυς Στέφανος</h1>

<p style="text-align: center">27 Δεκεμβρίου</p>

<div align="center">
	<table border="0" cellpadding="8" cellspacing="1" id="table1">
		<tr>
			<td><p>Ὁ Πρωτομάρτυς Στέφανος μὲ τοῦ Θεοῦ τὴ χάρι,<br>
			πρῶτος ὁμολογεῖ Χριστόν, γενναῖο παλληκάρι.</p>

			<p>Εἶχε ἀγγελικὴ μορφὴ στὸ σῶμα, στὴν ψυχή του,<br>
			μέχρι πρῶτος Διάκονος εἶναι στὴν ἐκλογή του.</p>

			<p>Ἦσαν ἑπτὰ Διάκονοι στὴν πρώτη Ἐκκλησία,<br>
			ὁ εὐλαβὴς ὁ Στέφανος ἔλαβε τὰ πρωτεῖα.</p>

			<p>Πλήθαιναν στὸ χριστιανισμὸ τὴν ἐποχὴ ἐκείνη,<br>
			καὶ ἔπρεπε εἰς τὰ τρόφιμα νὰ μπῇ δικαιοσύνη.</p>

			<p>Οἱ Ἅγιοι Ἀπόστολοι εἶχαν ὑπηρεσία<br>
			νὰ ὁμολογήσουνε Χριστοῦ ἀληθινὴ θρησκεία.</p>

			<p>Γιὰ τῶν τροφίμων ζήτημα, λένε οἱ Ἀποστόλοι,<br>
			νὰ μαζευτοῦν οἱ χριστιανοὶ καὶ νὰ ψηφίσουν ὅλοι.</p>

			<p>Νὰ μποῦν ἑπτὰ Διάκονοι τρόφιμα νὰ μοιράζουν,<br>
			χῆρες πτωχοὶ καὶ ὀρφανὰ ὅλους νὰ τοὺς χορτάσουν.</p>

			<p>Σὰν ἔγιναν οἱ ἐκλογές, ἐπῆρε τὰ πρωτεῖα,<br>
			ὁ Στέφανος νὰ κυβερνᾷ ὅλη ὑπηρεσία.</p>

			<p>Ἔγινε πρῶτος Διάκονος μὲ τοῦ Θεοῦ τὴ χάρι,<br>
			Ἀπόστολοι ἐξέλεξαν κι ἦταν μαργαριτάρι.</p>

			<p>Σημαιοφόρος χριστιανὸς τὴν ἐποχὴ ἐκείνη,<br>
			ζωὴ μὰ καὶ τὸ αἷμα του γιὰ τὸν Χριστό μας δίνει.</p>

			<p>Εἶχε τὴν πίστι ἀκλόνητη μέσα στὰ σωθικά του<br>
			καὶ φλογερὰ κηρύγματα βγαίνουν ἀπ᾿ τὴν καρδιά του.</p>

			<p>&nbsp;Δὲν ἐδειλίαζε ποτέ, ἔλεγε τὴν ἀλήθεια,<br>
			σὰν Ἰουδαῖοι ἔλεγαν δικά τους παραμύθια.</p>

			<p>Θεὸς τοῦ δίνει δύναμιν εἰς τὰ κηρύγματά του,<br>
			θαύματα τότε γίνονταν, τὰ ἔβλεπαν μπροστά του.</p>

			<p>Οἱ δύσπιστοι ἐπίστευαν εἰς τοῦ Χριστοῦ θρησκεία,<br>
			καὶ ὅλοι τότε ἀρνιόντουσαν τὴν εἰδωλολατρία.</p>

			<p>Ὁ Εὐαγγελιστὴς Λουκᾶς στὶς πράξεις Ἀποστόλων<br>
			γράφει ἐπιγραμματικὰ διὰ τὸν κόσμον ὅλον.</p>

			<p>Σημεῖα μὰ καὶ τέρατα ἐν τῷ λαῷ μεγάλα,<br>
			ἐποίησεν ὁ Στέφανος ὁ πρωτομάρτυς κι ἄλλα.</p>

			<p>Ἤτανε χαρισματικὸς ὁ λόγος τοῦ Στεφάνου,<br>
			μὰ Ἰουδαίους ἐνοχλεῖ, σκέπτονται τὶ νὰ κάνουν.</p>

			<p>Νὰ ἔκαναν διάλογο, ὅλους θὰ τοὺς νικοῦσε,<br>
			γιατὶ ἦταν θεοφώτιστος καὶ τοὺς στενοχωροῦσε.</p>

			<p>Γι᾿ αὐτὸ μὲ ἐνθουσιασμὸ εἰς τὴν συζήτησί του,<br>
			λέγει Χριστοῦ τὰ θαύματα καὶ τὴν Ἀνάστασί του.</p>

			<p>Φανατισμὸ στὰ λόγια του εἶχαν οἱ Ἰουδαῖοι,<br>
			Στέφανος μὲ διαύγεια καὶ ἠρεμία λέει.</p>

			<p>Τοῦ Ἡσαΐα διάβασε τότε τὴν προφητεία,<br>
			ποὺ ἔλεγε ζωὴ Χριστοῦ καὶ πάθη του τὰ θεῖα.</p>

			<p>Εἰς τὰ Ἱεροσόλυμα οἱ Γραμματεῖς Ἑβραῖοι,<br>
			εἶναι ἐναντίον τοῦ Χριστοῦ, μὰ καὶ οἱ Φαρισαῖοι.</p>

			<p>Ὁ Πρωτομάρτυς Στέφανος τότε ἀποφασίζει,<br>
			νὰ τοὺς τὰ πῇ ξεκάθαρα· τὴν ὁμιλία ἀρχίζει.</p>

			<p>Τοὺς λέγει· ἄνδρες ἀδελφοί, γιατὶ τόση κακία,<br>
			ταράσσετε Ἱερουσαλὴμ τὴν θεία πολιτεία.</p>

			<p>Ἐμίλησε γιὰ τὸν Χριστὸ μὲ καθαρὰ καρδία<br>
			καὶ εἶπε πῶς γεννήθηκε ἀπὸ τὴν Παναγία.</p>

			<p>Ὁποῦ παρθένος ἤτανε ἁγνὴ καὶ διαλεγμένη,<br>
			Ἄγγελος τὴν ὀνόμασε καὶ Κεχαριτωμένη.</p>

			<p>Θεὸς ἔγινε ἄνθρωπος διὰ φιλανθρωπία<br>
			νὰ σώσῃ τοῦ ἀνθρώπινου γένους τὴν ἁμαρτία.</p>

			<p>Τοὺς εἶπε τὴ ζωὴ Χριστοῦ σ᾿ αὐτὸ τὸ κήρυγμά του,<br>
			διάλογοι ἀνίσχυροι αἰσθάνονται μπροστά του.</p>

			<p>Ἀφοῦ δὲν τὸν πιστέψανε, κάνουν συκοφαντία,<br>
			καλοῦν δυὸ ψευδομάρτυρες εἰς τὴν ἀπολογία.</p>

			<p>Καὶ λένε ὅτι ἀκούσανε ἀπὸ Στεφάνου στόμα,<br>
			πὼς βλαστημοῦσε Μωϋσῆ καὶ τὸν Θεὸν ἀκόμα.</p>

			<p>Ψευτιὲς εἶπαν οἱ μάρτυρες λαὸ νὰ ξεσηκώσουν,<br>
			συκοφαντοῦν τὸν Ἅγιο γιὰ νὰ τὸν ἐξοντώσουν.</p>

			<p>Συκοφαντίες πέτυχαν Στεφάνου τιμωρία·<br>
			τὸν ἅρπαξαν, τὸν πήγανε εὐθὺς στὴ συνεδρία.</p>

			<p>Πῆγαν οἱ ψευδομάρτυρες μὲ ψέματα δικά τους,<br>
			βλάστημον τὸν κατήγγειλαν σὲ ὅλα τὰ ἔθιμά τους.</p>

			<p>Ἀκούει ὁ Ἅγιος Στέφανος ψευδεῖς συκοφαντίες,<br>
			γαλήνιος, ἀτάραχος δὲν φέρνει ἀντιλογίες.</p>

			<p>Στὴ δίκη αὐτὴ ἐσκέφτηκε τὰ λόγια τοῦ Κυρίου<br>
			καὶ ἐκεῖνον συκοφάντησαν αὐλὴ τοῦ πραιτωρίου.</p>

			<p>Ἡ δίκη ὅταν τελείωσε σὰν πρόσωπο ἀγγέλου,<br>
			τ᾿ Ἁγίου ἀστράφτει πρόσωπο, τὸ βλέπουν, μὰ δὲ θέλουν.</p>

			<p>Ἡ καλοσύνη ἔλαμψε καὶ ἡ ἁγιότητά του,<br>
			ἦταν ἡ χάρις τοῦ Θεοῦ ποὺ βρίσκονταν κοντά του.</p>

			<p>Ἀρχιερέας ρώτησε Στέφανε εἶναι ἀλήθεια<br>
			αὐτὰ ποὺ εἶπαν οἱ μάρτυρες ἢ εἶναι παραμύθια.</p>

			<p>Ἀπολογεῖται ὁ Στέφανος μὲ εὐγένεια καὶ τρόπο,<br>
			μὰ καὶ σὲ τόνους χαμηλοὺς στὰ ὦτα τῶν ἀνθρώπων.</p>

			<p>Τοὺς εἶπε γιὰ τὸν Ἀβραὰμ ἄρχισε πρῶτα πρῶτα,<br>
			στῆς Διαθήκης Παλαιᾶς μεγάλα γεγονότα.</p>

			<p>Τοὺς εἶπε γιὰ τὸν Μωυσῆ καὶ βίον τοῦ Κυρίου,<br>
			ἔλεγξε καὶ τοὺς δικαστὰς ἀνόμου συνεδρίου.</p>

			<p>Τοὺς εἶπε γιὰ τὸ Μωυσῆ, Χριστὸν νὰ ὑπακοῦνε,<br>
			καὶ ὅτι τοὺς προγόνους τους αὐτοὶ νὰ μιμηθοῦνε.</p>

			<p>Καὶ αὐτοὶ ἀντὶ ὑπακοὴ σταύρωσαν τὸ Χριστό μας,<br>
			ἀγνωμοσύνη ἔδειξαν στὸ γένος τὸ δικό μας.</p>

			<p>Σὰν ἄρχισε τὸν λόγο του, τὸν εἶπε μὲ ἠρεμία,<br>
			μὰ ὁ λόγος εἰς τὸ κήρυγμα ἦταν κατηγορία.</p>

			<p>Καὶ ὅλο τὸ συνέδριο ἀποκαλεῖ προδότες,<br>
			φονεῖς Κυρίου Ἰησοῦ ἐφάνησαν ἐτότες.</p>

			<p>Ἀκούσανε οἱ δικαστὲς ὅλη τὴν ἱστορία,<br>
			καὶ ἔτριζαν τὰ δόντια τους σὰν ἄγρια θηρία.</p>

			<p>Καὶ σὰν ἀπολογήθηκε, οὐράνια ὀπτασία,<br>
			βλέπει ἀνοικτοὺς τοὺς οὐρανούς, χαρὰ καὶ εὐλογία.</p>

			<p>Τὸν Κύριον Ἰησοῦ Χριστὸ τὸν ἔβλεπε ἐμπρός του,<br>
			καθήμενον ἐκ δεξιῶν τοῦ θρόνου τοῦ Πατρός του.</p>

			<p>Συνέδριο ταράζεται καὶ τὰ αὐτιά τους κλείνουν,<br>
			στὸ θαῦμα τοῦ Στεφάνου αὐτοὶ κραυγὲς καὶ μῖσος δίνουν.</p>

			<p>Τὸν βγάζουν ἀπ᾿ τὴν αἴθουσα καὶ ἔξω ἀπ᾿ τὴν πόλι<br>
			καὶ τὸν λιθοβολήσανε ποὺ τὸν μισοῦσαν ὅλοι.</p>

			<p>Πέτρες πολλὲς μαζεύανε, βγάζουν ἐνδύματά τους,<br>
			νὰ κάνουνε μὲ ἄνεση τὰ κακουργήματά τους.</p>

			<p>Ἐκράτησε τὰ ἐνδύματα ὁ νεαρὸς ὁ Σαῦλος,<br>
			μετέπειτα Ἀπόστολος ὁ φλογερὸς ὁ Παῦλος.</p>

			<p>Ἐτότε εἶχε ἄγνοια εἰς τὴν χριστιανοσύνη<br>
			στὴ Δαμασκὸ τὸν ἔσωσε Χριστὸς μὲ τὴ γαλήνη.</p>

			<p>Στεφάνου λιθοβολισμὸ μετάνιωσε Ἀπόστολος ὁ Παῦλος,<br>
			καὶ γράφει εἶναι ἁμαρτωλὸς αὐτὸς ὁ πιὸ μεγάλος.</p>

			<p>Οἱ πέτρες πέφτουν σὰν βροχή, πληγώνουνε τὸ σῶμα,<br>
			ὁ μάρτυρας προσεύχεται γιὰ τοὺς ἐχθροὺς ἀκόμα.</p>

			<p>Νὰ μὴν τοὺς κρίνῃ ὁ Θεὸς γι᾿ αὐτὴ τὴν ἁμαρτία,<br>
			ἀγάπη εἶχε στοὺς ἐχθροὺς καὶ ἀνεξικακία.</p>

			<p>Στὸ τέλος εἰς τὸν Ἰησοῦ Χριστὸν πάλι ἐπροσευχήθη·<br>
			«Δέξου Χριστὲ τὸ πνεῦμα μου», τὸ εἶπε καὶ ἐκοιμήθη.</p>

			<p>Γενναία ἡρωικὴ ψυχή, λουσμένη μέσ᾿ στὸ αἷμα,<br>
			ἀξίως στεφανώθηκε μὲ τοῦ Χριστοῦ τὸ στέμμα.</p>

			<p>Ἔγινε μέγας διωγμὸς τότε στὴν Παλαιστίνη,<br>
			μετὰ τὸ λιθοβολισμὸ γιὰ τὴ χριστιανοσύνη.</p>

			<p>Ἔφυγαν οἱ χριστιανοὶ ἐκτὸς τῶν Ἀποστόλων,<br>
			πρόμαχοι ἦταν καὶ ταγοὶ τῆς Ἐκκλησίας ὅλων.</p>

			<p>Γιὰ τριακόσιους χρόνους λείψανα Στεφάνου τοῦ Ἁγίου<br>
			στὸν τάφο του παρέμειναν ἐντὸς τοῦ κουβουκλίου.</p>

			<p>Ὅταν μετὰ ἀπ᾿ τοὺς διωγμοὺς ἦρθεν ἐλευθερία,<br>
			εἰρήνη ἐπικράτησε τότε στὴν Ἐκκλησία.</p>

			<p>Τότε ἐπέτρεψε ὁ Θεὸς τὰ λείψανα τοῦ Ἁγίου<br>
			μὲ ὅραμα σὲ Λουκιανὸ πρεσβύτερο Κυρίου.</p>

			<p>Καὶ τότε ὁ Λουκιανὸς καλεῖ τὸν πατριάρχη<br>
			ἀπ᾿ τὰ Ἱεροσόλυμα τὰ λείψανα νὰ ψάξῃ.</p>

			<p>Ἔψαξαν καὶ τὰ βρήκανε, ἔβγαζαν εὐωδίες,<br>
			οὐράνιες ἀκούστηκαν τότε ψαλμῳδίες.</p>

			<p>Ἔγινε ἀνακομιδὴ λειψάνων τοῦ Ἁγίου,<br>
			εἰς τὰ Ἱεροσόλυμα, εἰς τὸν ναὸν Κυρίου.</p>

			<p>Εἰς τὴν Κωνσταντινούπολι δεξιό του πῆγαν χέρι,<br>
			ἡ Πουλχερία βασίλισσα τὸ εἶχε μεταφέρει.</p>

			<p>Κατόπιν μεταφέρθηκε εἰς Μονὴν Ἁγίου Ὄρους,<br>
			Κωνσταμονίτου λέγεται μὲ ἐπίσημους τοὺς ὅρους.</p>

			<p>Βρίσκεται ἡ εἰκόνα του σ᾿ αὐτὸ τὸ μοναστήρι,<br>
			Δεκέμβρη εἴκοσι ἑπτὰ γίνεται πανηγύρι.</p>

			<p>Καὶ εἶχε πάρει ἡ Μονὴ τὸ Ἅγιο ὄνομά του,<br>
			πολλὰ εἶναι τὰ θαύματα καὶ κατορθώματά του.</p>

			<p>Ὦ Πρωτομάρτυς Στέφανε, μιὰ χάρι σοῦ ζητοῦμε,<br>
			προσεύχου πάντα στὸ Θεό, ὅλοι μας νὰ σωθοῦμε.</p>

			</td>
		</tr>
	</table>
</div>

<hr>

</body>

</html>