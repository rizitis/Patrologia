<html>

<head>
<meta http-equiv="Content-Type" content="text/html; charset=utf-8">
<meta http-equiv="Content-Language" content="el">
<title>Αγιος Νικόλαος Πλανάς</title>
<link rel="stylesheet" type="text/css" href="../styles.css">
</head>

<body lang="el">

<h1>Ἅγιος Νικόλαος Πλανᾶς</h1>

<p style="text-align: center">2 Μαρτίου</p>

<div align="center">
	<table border="0" cellpadding="8" cellspacing="1" id="table1">
		<tr>
			<td><p>Ἅγιε Νικόλαε Πλανᾶ καὶ λειτουργὲ Κυρίου,<br>
			ἡ ἐκκλησία σὲ τιμᾶ στὶς δύο τοῦ Μαρτίου.</p>

			<p>Ἀπὸ τῆς Νάξου τὸ νησὶ ἦν ἡ καταγωγή σου,<br>
			καὶ ὁ Χριστὸς κατοίκησε στὴν ταπεινὴ ψυχή σου.</p>

			<p>Γιάννης Πλανᾶς πατέρας του, μητέρα Αὐγουστῖνα,<br>
			καΐκι εἶχαν πλεούμενο καὶ τὰ περνοῦσαν φίνα.</p>

			<p>Ἔκανε δρομολόγια στὴ Σμύρνη καὶ στὴν Πόλι,<br>
			μὰ καὶ στὴν Ἀλεξάνδρεια καὶ τοὺς ζηλεῦαν ὅλοι.</p>

			<p>Ὁ Νικολάκης ἔμαθε λέξεις νὰ συλλαβίζῃ,<br>
			ἀπ᾿ τὸν παπποῦ του τὸν παπά, ὁδὸν Χριστοῦ ἀρχίζει.</p>

			<p>Στὰ παιδικὰ τὰ χρόνια του ἐφάνηκε ἡ ἀγάπη<br>
			γιὰ ἐκκλησία τοῦ Χριστοῦ ποὺ ἤθελε νὰ μάθῃ.</p>

			<p>Ἀκόμα ἐφανέρωνε μὲ τὴ ζωὴ ἐκείνη<br>
			πῶς εἶχε ζῆλο στὴν ψυχὴ γιὰ τὴν ἱερωσύνη.</p>

			<p>Ἐβοηθοῦσε τὸν παπποῦ στὴν θεία λειτουργία,<br>
			κήρυγμα κάνει στὰ παιδιά, μικρὸς στὴν ἡλικία.</p>

			<p>Καὶ στὰ ἐξωκκλήσια τοῦ Χριστοῦ ἄναβε τὰ καντήλια,<br>
			ὑμνολογοῦσε κι ἔψαλλε μὲ παιδικά του χείλια.</p>

			<p>Ξεσπᾶ χειμώνας ἄγριος καὶ μέσα στὸ λιμάνι,<br>
			καΐκια ὅλου του νησιοῦ ἀράζουν μάνι μάνι.</p>

			<p>Μὰ τὸ καΐκι τοῦ Πλανᾶ ταξίδευε στὴν Πόλι,<br>
			κι ἔμεινε ὁ Γιάννης στὸ νησὶ μὲ τὴν φροντίδα ὅλη.</p>

			<p>Στὸ τζάκι ἐζεσταίνοντο Γιάννης καὶ Αὐγουστῖνα,<br>
			καὶ γιὰ τὴν τύχη καϊκιοῦ ἔλεγαν τοῦτα-ἐκεῖνα.</p>

			<p>Καὶ ὁ Νικόλας ὁ μικρὸς τοὺς παρακολουθοῦσε,<br>
			φωτίσθηκε ἀπὸ τὸν Θεὸν καὶ ἄρχισε καὶ μιλοῦσε.</p>

			<p>Πνίγεται τὸ καΐκι μας, μέσ᾿ στὰ στενὰ στὴν Πόλι·<br>
			ἔντρομοι γίνονται οἱ γονεῖς στὴν ὁμιλία ὅλη.</p>

			<p>Τὴν ἴδια ὥρα ἀργότερα ὅπως διεπιστώθη,<br>
			τὸ πλοῖο ἐβυθίστηκε, τὸ πλήρωμα δὲν ἐσώθη.</p>

			<p>Τότε ὁ Γιάννης ὁ Πλανᾶς π᾿ ἄκουσε τὰ χαμπάρια,<br>
			τὸ πλοῖο ἐλυπήθηκε, μὰ καὶ τὰ παλληκάρια.</p>

			<p>Μαράζωσε κι ἀπόθανε καὶ μένει ἡ Αὐγουστῖνα,<br>
			καὶ παίρνει τὰ ὀρφανά, μισεύει στὴν Ἀθήνα.</p>

			<p>Ἡ μάνα ἐξενοδούλευε, ἄρχισε τὸν ἀγώνα,<br>
			τὰ δύο μικρὰ τὰ ὀρφανὰ νὰ ζήσουν τὸ χειμώνα.</p>

			<p>Ὁ Νικολάκης ἤτανε χρονῶν δεκατεσσάρων,<br>
			ὑπόδουλοι οἱ Ἕλληνες στῶν Τούρκων τῶν βαρβάρων.</p>

			<p>Ὁ Νικολάκης ἀρετὲς πῆρε ἀπ᾿ τὸ νησί του,<br>
			καὶ φωτισμένοι κληρικοὶ συζήταγαν μαζί του.</p>

			<p>Σὰν τὸ ἐλάφι ἔτρεχε σὲ κάθε ἐκκλησία,<br>
			ἰδίως ὅταν ἔκαναν ἐκεῖ ὁλονυκτία.</p>

			<p>Γλυκύτητα στὴν προσευχή, μὰ καὶ στὴν ψαλμωδία,<br>
			Ἁγιορεῖτες μοναχοὶ σὲ κάθε λειτουργία.</p>

			<p>Ἔτσι ἐπροσκολλήθηκε τὴν ἐποχὴ ἐκείνη,<br>
			καὶ εἶχε πόθον ἰσχυρὸ γιὰ τὴν ἱερωσύνη.</p>

			<p>Ἀλλὰ καὶ ἡ μητέρα του εὑρῆκε μία λύση,<br>
			νὰ παντρευτῇ μία χριστιανή, μαζί του γιὰ νὰ ζήσῃ.</p>

			<p>Κόρη ἀπὸ τὰ Κύθηρα, τὴν ἔλεγαν Ἑλένη,<br>
			τῶν μυροφόρων Κυριακὴ ὁ γάμος τους νὰ γένῃ.</p>

			<p>Τρεῖς μῆνες πιὸ ἀργότερα διάκονος εἶχε γίνει,<br>
			μὰ καὶ ἡ διακόνισα ἦν εὐσεβὴς κι ἐκείνη.</p>

			<p>Ἐγέννησαν ἕνα παιδί, τὸ ὄνομά του Γιάννη,<br>
			ἀλλὰ ἡ διακόνισα δὲν ζεῖ, εἶχε πεθάνει.</p>

			<p>Ὁ Ἅγιος τώρα τοῦ Θεοῦ ἔπρεπε νὰ κρατήσῃ<br>
			καὶ τῆς χηρείας τὸ σταυρὸ νὰ ἀντιμετωπίσῃ.</p>

			<p>Πάλεψε, ἀγωνίστηκε ζητᾷ θεία βοήθεια,<br>
			στὴν ἐκκλησιὰ καλόγερος εὑρῆκε τὴν ἀλήθεια.</p>

			<p>Καὶ τὸ παιδὶ παρέδωσε στὴ μάνα καὶ ἀδερφή του<br>
			καὶ ἔγινε μεγαλόσχημος νὰ ζήσῃ τὴ ζωή του.</p>

			<p>Καὶ μέρα νύχτα ἄρχισε βιβλία νὰ διαβάζῃ,<br>
			κι ὅλους στὸ δρόμο τοῦ Χριστοῦ ἐπιμελῶς τοὺς βάζει.</p>

			<p>Εἶχε χαρὰ χριστιανικὴ καὶ στὴν ψυχὴ γαλήνη,<br>
			καὶ ἔδινε σ᾿ ὅλους τοὺς πτωχοὺς τὴν ἐλεημοσύνη.</p>

			<p>Καὶ ἔγινε πρεσβύτερος στὶς δύο τοῦ Μαρτίου,<br>
			χίλια ὀχτακόσια ὀγδόντα τέσσερα, Ἁγίου Ἡσυχίου.</p>

			<p>Στὸ ἐκκλησάκι ἱερεὺς τ᾿ Ἁγίου Ἐλισσαίου<br>
			ὁλονυκτίες ἔκανε Προφήτου τοῦ ὡραίου.</p>

			<p>Ὁ κόσμος τὸν ἀγάπησε γιατὶ εἶχε καλοσύνη·<br>
			ἦταν ἀφιλοχρήματος, εἶχε ἐλεημοσύνη.</p>

			<p>Ἐμοίραζε εἰς τοὺς πτωχοὺς ἔξω ἀπ᾿ τὴν ἐκκλησία,<br>
			ὅπου τὸν ἐπερίμεναν σὲ κάθε λειτουργία.</p>

			<p>Στὸν Ἅγιον Παντελεήμονα λίγο καιρὸ εἶχε κάνει<br>
			καὶ τὸν ἐμεταθέσανε στὸν Ἅγιο Ἰωάννη.</p>

			<p>Λυπήθηκε ὁ Ἅγιος, τώρα στὸ δρόμο κλαίει,<br>
			καὶ παλληκάρι τὸν ρωτᾶ καὶ ὁ ἅγιος τοῦ λέει.</p>

			<p>Στὸν Ἅγιο Παντελεήμονα ποὺ τὸν ὑπηρετοῦσα<br>
			μὲ διώξανε· λυπήθηκα, γιατὶ τὸν ἀγαποῦσα.</p>

			<p>Μὴν κλαῖς, τοῦ λέγει ὁ νεαρός, ἐγὼ εἶμαι μαζί σου,<br>
			εἶμαι ὁ Παντελεήμονας, ἠρέμησε ἡ ψυχή σου.</p>

			<p>Εὐθὺς ἐξαφανίστηκε, ἔφυγε ἀπὸ μπροστά του,<br>
			καὶ ὁ πατὴρ Νικόλαος πῆρε βοήθειά του.</p>

			<p>Καὶ κάθε χρόνο πήγαινε ποὺ κάναν ἀγρυπνία<br>
			τ᾿ Ἁγίου Παντελεήμονα μέσα στὴν ἐκκλησία.</p>

			<p>Μία χρονιὰ ἀρρώστησε μὲ πυρετὸ μεγάλο,<br>
			καὶ βλέπει μέσ᾿ στὸ ἱερὸ τοῦτο τὸ περιβάλλον,</p>

			<p>τὸν ἰατρὸν τὸν Ἅγιον καὶ φάρμακο τοῦ δίνει<br>
			καὶ ἔγινε ἐντελῶς καλὰ καὶ τοῦ ῾χε εὐγνωμοσύνη.</p>

			<p>Καὶ ἔλεγε ὁ παπα-Πλανᾶς· στὸν λάρυγγά μου γλύκα,<br>
			γιὰ μία ἑβδομάδα ἔνιωθα στὸ φάρμακο εὑρῆκα.</p>

			<p>Πενήντα χρόνια ὁλόκληρα ἔκανε προσευχή του<br>
			κάθε ἡμέρα λειτουργιά, ἦν ὁ Θεὸς μαζί του.</p>

			<p>Καθόλου δὲν σταμάτησε, χειμώνα, καλοκαίρι,<br>
			ὑπηρεσία ἤθελε εἰς τὸ Χριστὸ νὰ φέρῃ.</p>

			<p>Στὸν Ἀη-Γιάννη κυνηγὸ μία μέρα λειτουργοῦσε,<br>
			τὸν ἔβλεπε ἕνα παιδὶ στὴ γῆ δὲν ἐπατοῦσε.</p>

			<p>Μία νύκτα ἐκεῖ ποὺ βάδιζε τὸ δρόμο τόν-ε χάνει<br>
			ὁ ἄγγελός του φύλακας στὴν ἐκκλησιὰ τὸν βάνει.</p>

			<p>Μία μέρα δίχως πρόσφορο στὴν ἐκκλησιὰ πηγαίνει,<br>
			καὶ ἀχνιστὸ ἕνα πρόσφορο ὁ ἄγγελος τοῦ φέρνει.</p>

			<p>Μία νύκτα σ᾿ ὁλονύκτιο μέσα στὴν ἐκκλησία<br>
			ἐκοίταξε εἰς τὸν παπὰ μία θεία ὀπτασία.</p>

			<p>Εἶδε ἱερομάρτυρα Φωκᾶ στὴν ἐκκλησία,<br>
			δίπλα εἰς τὸν παπὰ Πλανᾶ ν᾿ ἀκούῃ ἀκολουθία.</p>

			<p>Ὅλες τὶς νηστεῖες νήστευε, δὲν εἶχε λαιμαργία<br>
			ἔτρωγε πάντοτε μετὰ τὴ θεία λειτουργία.</p>

			<p>Ὧρες πολλὲς μνημόνευε ζώντων καὶ τεθνεώτων,<br>
			καὶ -φτάνει πιὰ- τοῦ ἔλεγαν τὰ στόματα ἀνθρώπων.</p>

			<p>Ἦταν ὑπομονετικός, χωρὶς ἀοργισία,<br>
			διαφωνίες ἔλυνε μέσα στὴν ἐκκλησία.</p>

			<p>Κακῶς τὸν μεταχείριζαν, μὰ μὲ τὴ σιωπή του,<br>
			τοὺς ἐνικοῦσε πάντοτε μὲ τὴ διαγωγή του.</p>

			<p>Μία νεωκόρος ἐκκλησιᾶς ποὺ τὸν ἀντιπαθοῦσε,<br>
			τὴν πείραξε ὁ σατανᾶς καὶ τὸν ἐβλαστημοῦσε.</p>

			<p>Μία μέρα καθὼς ἔμπαινε μέσα στὴν ἐκκλησία,<br>
			τὸν μούντζωσε ἡ δυστυχὴς μὲ δαιμονοληψία.</p>

			<p>Τὴν νύκτα εἰς τὸν ὕπνο της βλέπει τὸν Ἅη-Γιάννη,<br>
			τῆς δίνει ράπισμα γερὸ γι᾿ αὐτὸ ποὺ εἶχε κάνει.</p>

			<p>Μελάνιασε τὸ μάγουλο, τώρα ζητᾶ συγγνώμη<br>
			ἀπὸ τὸν Ἅγιο Πλανᾶ, παρακαλεῖ ἀκόμη.</p>

			<p>Τὰ χέρια της ποὺ μούντζωσε τοῦ ῾λεγε νὰ ἀπατήσῃ,<br>
			τὸ σφάλμα αὐτὸ ποὺ ἔκανε νὰ τῆς τὸ συγχωρήσῃ.</p>

			<p>Παπᾶ Νικόλας ὁ Πλανᾶς γιὰ τὴ χειρονομία<br>
			καμία δὲν ἐβάσταξε· εἶχε ἀοργησία.</p>

			<p>Παπαδιαμάντης ἔψελνε μὲ τὸ Μωραϊτίδη,<br>
			ποὺ ἀγρυπνία στέκονταν τὴ νύχτα στὸ στασίδι.</p>

			<p>Ἐγκώμιον τοῦ ἔγραψαν σὲ εἰδικὸ βιβλίο<br>
			καὶ ἐπαινοῦν τὶς ἀρετὲς στὸν ἰδικόν του βίο.</p>

			<p>Καὶ ὁ πατὴρ Φιλόθεος τὸν ἐγκωμιάζει,<br>
			καὶ σὲ ἀγράμματο παπὰ θεῖες ἀρετὲς θαυμάζει.</p>

			<p>Πολλὰ εἶναι τὰ θαύματα ποὺ εἶχε καμωμένα,<br>
			ποὺ στὰ βιβλία τοῦ Θεοῦ ὅλα εἶναι γραμμένα.</p>

			<p>Χίλια ἐννιακόσια τριάντα δυὸ ἦταν χρονολογία,<br>
			καὶ μηνὸς Μαρτίου δύο ἡ ἡμερομηνία.</p>

			<p>Τοῦ Ἀσώτου ἐλειτούργησε τὴ θεία λειτουργία,<br>
			λιποθυμία ἔπαθε μέσα στὴν ἐκκλησία.</p>

			<p>Στὸ σπίτι ὁ γιὸς ὁ Γιάννης του καὶ ἡ νύφη του Μαρία,<br>
			τὴν τελευταία ἔκαναν γι᾿ αὐτὸν ὑπηρεσία.</p>

			<p>Φῶς θεϊκὸ ἐφάνηκε στὸ τέλος τῆς ζωῆς του,<br>
			καὶ σὰν πουλάκι ἔδωσε στὸν πλάστη στὴ ψυχή του.</p>

			<p>Χιλιάδες οἱ προσκυνητὲς ἤτανε στὴ θανή του<br>
			συγκηνημένοι ἔτρεχαν νὰ πάρουν τὴν εὐχή του.</p>

			<p>Ὦ Ἅγιε Νικόλαε πνευματικὲ Πατέρα<br>
			γιὰ ἐμᾶς τὰ ἁμαρτωλὰ παιδιὰ προσεύχου νύκτα ἡμέρα.</p>

			</td>
		</tr>
	</table>
</div>

<hr>

</body>

</html>