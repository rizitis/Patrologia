<html>

<head>
<meta http-equiv="Content-Type" content="text/html; charset=utf-8">
<meta http-equiv="Content-Language" content="el">
<title>Αγιος Ιερομάρτυς Βλάσιος Σεβαστείας</title>
<link rel="stylesheet" type="text/css" href="../styles.css">
</head>

<body lang="el">

<h1>Ἅγιος Ἱερομάρτυς Βλάσιος Σεβαστείας</h1>

<p style="text-align: center">11 Φεβρουαρίου</p>

<div align="center">
	<table border="0" cellpadding="8" cellspacing="1" id="table1">
		<tr>
			<td><p>Τὴν ἑνδεκάτην πάντοτε μηνὸς Φεβρουαρίου<br>
			τὴν μνήμη ἑορτάζομεν Βλασίου τοῦ Ἁγίου.</p>

			<p>Στὸν Πόντο ἐγεννήθηκε, εἰς τὴν Μικρὰ Ἀσία,<br>
			καὶ ἔγινε Ἐπίσκοπος στὴν πόλι Σεβαστεία.</p>

			<p>Τριακόσια ὀκτὼ μετὰ Χριστὸν εἶχε τὴν βασιλεία<br>
			Λικίνιος ποὺ ἔζησε στὴν εἰδωλολατρία.</p>

			<p>Ὁ Ἅγιος ἰατρικὴν τότε εἶχε σπουδάσει,<br>
			καὶ ζοῦσε μὲ συνέπεια θεοσεβὴς ἐν πᾶσι.</p>

			<p>Τὸ σῶμα τὸ ἀνθρώπινον ὅταν παρατηροῦσε,<br>
			τὸν πάνσοφον δημιουργὸν Θεὸν δοξολογοῦσε.</p>

			<p>Τὸ ἔργο τὸ ἰατρικὸ εἶχε ἀγαθοεργία,<br>
			ἰάτρευε ὅλους δωρεάν, δίχως φιλαργυρία.</p>

			<p>Πολλὲς φορὲς ποὺ ἔβλεπε τὴ δυστυχία τόση,<br>
			ἐφρόντιζε καὶ τὰ φάρμακα ἐκεῖνος νὰ πληρώσῃ.</p>

			<p>Οἱ ἐπισκέψεις τέλειωναν μὲ κάθε ἀσχολία,<br>
			διάβαζε Ἁγία Γραφὴ καὶ ἱερὰ βιβλία.</p>

			<p>Ἔβλεπαν ὅλοι οἱ ἄνθρωποι τὸν θεϊκόν του ζῆλο,<br>
			Ἐπίσκοπο τὸν ἔκαναν, τῆς Ἐκκλησίας στύλο.</p>

			<p>Ἤθελε ὅμως τὴν ψυχὴ νὰ τὴν τελειοποιήσῃ,<br>
			κι ὡς ἀσκητὴς στὴν ἔρημο ἐπῆγε γιὰ νὰ ζήσῃ.</p>

			<p>Εἰς τὸν ἑαυτό του ἐπέβαλε σκληρὴ δοκιμασία,<br>
			ζοῦσε στὴν ἁγιότητα, ἐκεῖ στὴν ἡσυχία.</p>

			<p>Ὁ κόσμος δὲν τὸν ἄφηνε μονάχος του νὰ ζήσῃ,<br>
			σὰν τὰ ἐλάφια ἔτρεχαν γιὰ νὰ τοὺς εὐλογήσῃ.</p>

			<p>Ἀκόμη κι εἰς τὴν ἔρημο τὰ ἄγρια θηρία<br>
			ὅλα κοντά του ἔρχονταν νὰ πάρουν εὐλογία.</p>

			<p>Ὁ Ἀγρικόλας κυνηγὸς στέλνει νὰ κυνηγήσουν<br>
			καὶ ὅτι νὰ βροῦν στὸν δρόμο τους νὰ τὸν εἰδοποιήσουν.</p>

			<p>Σὲ μία σπηλιὰ ὁ Ἅγιος κάνει τὴν προσευχή του,<br>
			παρακαλεῖ τὸν Ἰησοῦν νὰ στέκεται μαζί του.</p>

			<p>Ἐπέστρεψαν οἱ κυνηγοὶ λέγαν στὸν Ἡγεμόνα,<br>
			σὲ μιὰ σπηλιὰ χριστιανὸς κάνει Χριστοῦ κανόνα.</p>

			<p>Βάζει εὐθὺς διαταγὴ καὶ πῆγαν στρατιῶται,<br>
			στὸν ἡγεμόνα ὁδηγοῦν τὸν Ἅγιο ἐτότε.</p>

			<p>Ὁ Βλάσιος σὰν τ᾿ ἄκουσε, εἶχε χαρὰ μεγάλη,<br>
			καὶ καλωσύνη ἔδειξε στοὺς στρατιῶτες πάλι.</p>

			<p>Στὸ δρόμο ποὺ ἐβάδιζαν θαύματα εἶχαν γίνει,<br>
			εἰδολωλάτρες γύριζαν εἰς τὴν χριστιανοσύνη.</p>

			<p>Προσεύχονταν ὁ Ἅγιος σὲ ὅλη τὴν πορεία,<br>
			καὶ ὅσοι ἦσαν ἀσθενεῖς ξανάβρισκαν ὑγεία.</p>

			<p>Σ᾿ ἕνα μονάκριβο παιδὶ ποὺ εἶχε μία μητέρα,<br>
			μεγάλο θαῦμα ἔγινε ἐκείνη τὴν ἡμέρα.</p>

			<p>Στὸ φαγητὸ ποὺ ἔτρωγε αὐτὸ τὸ παληκάρι,<br>
			μέσ᾿ στὸ λαιμὸ τοῦ σφήνωσε ἀγκάθι ἀπὸ ψάρι.</p>

			<p>Κι εὐθὺς ἔμεινε ἄφωνο κι ἐπῆγε ἡ μητέρα<br>
			στὸν Ἅγιο τὸν Βλάσιον τὴν ἴδια τὴν ἡμέρα.</p>

			<p>Λυπήθηκε ὁ Ἅγιος τὴν προσευχή του κάνει,<br>
			καὶ τὸν ἀκούει ὁ Θεὸς καὶ τὸ ἀγκάθι βγάνει.</p>

			<p>Καὶ πάλι κάνει ὁ Ἅγιος θερμὴ τὴν ἱκεσία,<br>
			σὰν συμβῇ τέτοιο κακὸ νὰ βρίσκουν θεραπεία.</p>

			<p>Κι ἔτσι παθήσεις λάρυγγα ὅσοι ἐπικαλοῦνται,<br>
			Θεοῦ κι Ἁγίου ὄνομα ἀμέσως βοηθοῦνται.</p>

			<p>Κάποιας γυναίκας ἅρπαξε ὁ λύκος ἕνα χοῖρον,<br>
			κι ἔτρεξε εἰς τὸν Ἅγιον ποὺ πέρναγε τριγύρω.</p>

			<p>Ἔκλαιγε καὶ τοῦ ἱστόρησε αὐτὴ τὴ συμφορά της,<br>
			τῆς λέγει τότε ὁ Ἅγιος θὰ ῾ρθῇ πάλι κοντά της.</p>

			<p>Εὐθὺς ὁ λύκος ἡμέρεψε, τὸν χοῖρο φέρνει πάλι,<br>
			εἰς τὴν γυναίκα τὴν πτωχὴν κ᾿ εἶχε χαρὰ μεγάλη.</p>

			<p>Ἔφθασαν στὴν Σεβάστεια, στὴν φυλακὴ μία ἡμέρα,<br>
			κι ἐπρόσταξεν ὁ Ἡγεμὼν σ᾿ ἀνάκρισι τὸν φέραν.</p>

			<p>Τοῦ ῾λεγε μὲ πραότητα σὰν νὰ εἴχανε φιλία,<br>
			γιὰ τοὺς μεγάλους τοὺς Θεοὺς τὴν εἰδωλολατρεία.</p>

			<p>Τοῦ ἀπαντᾷ ὁ Ἅγιος θεοὺς μὴν ὀνομάζῃς,<br>
			δαίμονες εἶν᾿ τὰ εἴδωλα καὶ τοὺς ἐγκωμιάζεις.</p>

			<p>Ὁ ἡγεμόνας ἐθύμωσε· πρόσταξε νὰ τὸν δείρουν·<br>
			καὶ μὲ πολὺ χονδρὰ ραβδιὰ τὶς πλάτες του νὰ γδύρουν.</p>

			<p>Στὴν φυλακὴ ὁ Ἡγεμὼν δύο φορὲς τὸν βάζει,<br>
			στὰ εἴδωλα ὁ Ἅγιος ποτὲ δὲν θυσιάζει.</p>

			<p>Ἑπτὰ γυναῖκες χριστιανὲς ἀπ᾿ τὶς πληγὲς τ᾿ Ἁγίου,<br>
			ἐμάζευσαν ὡς φυλακτό, τὸ αἷμα τοῦ μαρτυρίου.</p>

			<p>Τὸ ἔμαθε ὁ τύραννος κι ἀμέσως διατάζει,<br>
			νὰ προσκυνοῦν τὰ εἴδωλα καὶ τοὺς ἐξαναγκάζει.</p>

			<p>Τὸν λόγον θυσιάζομεν, στὴν λίμνη νὰ νιφτοῦμε,<br>
			καὶ ὅταν ἐπιστρέψαμεν, εἴδωλα προσκυνοῦμε.</p>

			<p>Ἐπείσθηκε ὁ Ἡγεμὼν τὴν ἄδεια τοὺς δίνει,<br>
			μὰ ἔριξαν τ ᾿ ἀγάλματα στὸ βάθος μέσ᾿ στὴ λίμνη.</p>

			<p>Σὰν τὸ ῾μαθε ὁ ἡγεμών, ὡργίσθη ἀπ᾿ τὸ θυμό του·<br>
			κι ἀμέσως ἀνακρίνονται καὶ οἱ ἑπτὰ ἐμπρός του.</p>

			<p>Δίνει εὐθὺς διαταγὴ κι ἀνάψανε καμίνι,<br>
			μολύβι βάνουν στὴ φωτιά, ζωὴ νὰ μὴν τοὺς μείνῃ.</p>

			<p>Γυναίκα εἶχε δύο παιδιὰ καὶ ἄρχισαν τὸ κλάμα·<br>
			καὶ στὸ καμίνι ἔπεσαν μαζί της ἐν τῷ ἅμα.</p>

			<p>Ἐξέσκιζαν τὶς σάρκες τους μὲ χτένια σιδερένια·<br>
			ἦταν φρικτὸ μαρτύριο καὶ ἔτρεχε τὸ αἷμα.</p>

			<p>Μέσα στὸ αἷμα ἔγινε θαῦμα ἀπὸ τὰ μεγάλα·<br>
			καὶ ἔτρεχε ἀπ᾿ τὶς πληγὲς ἀντὶ γιὰ αἷμα γάλα.</p>

			<p>Ἅγιοι Ἄγγελοι Θεοῦ γιατρέψαν τὶς πληγές τους,<br>
			Δύναμη πῆραν τοῦ Θεοῦ, δὲν ἦσαν μοναχές τους.</p>

			<p>Καὶ ἄλλο θαῦμα ἔγινε μέσα εἰς τὸ καμίνι,<br>
			τὶς ἔριξαν μὰ ἔσβησε ἡ φλόγα τὴν ὥρα ἐκείνη.</p>

			<p>Ὁ ἡγεμὼν θεώρησε τὸ θαῦμα σὲ μαγεία,<br>
			νὰ θυσιάσουν ἔλεγε στὴν εἰδωλολατρεία.</p>

			<p>Τοῦ ἡγεμόνος λόγια αὐτὰ θεώρησαν βλακεία,<br>
			γιατὶ εἶχαν μπεῖ στὸν οὐρανό, στὴν ἄνω Βασιλεία.</p>

			<p>Κι εὐθὺς ἀποκεφαλισμὸ ἀμέσως διατάζει,<br>
			ὁ Ἀγρικόλας ὁ σκληρός, γιατὶ μυαλὸ δὲν βάζει.</p>

			<p>Προσεύχονται εἰς τὸν Θεὸν καὶ ἔχουνε ὡς βάσι,<br>
			νὰ συναριθμηθοῦν μαζὶ μὲ τὸν ποιμένα Βλάση.</p>

			<p>Καὶ τὶς ἀποκεφάλισε ὁ δήμιος, κατόπιν,<br>
			ἑπτὰ γυναῖκες μάρτυρες, ἁγιάσανε οἱ τόποι.</p>

			<p>Φέρνουν τὸν Ἅγιον Βλάσιον μπροστὰ στὸν ἡγεμόνα,<br>
			τὰ εἴδωλα νὰ προσκυνᾷ τοῦ ἔβαλε κανόνα.</p>

			<p>Ἀρνήθηκε ὁ Ἅγιος τὸν ρίχνει μέσ᾿ στὴ λίμνη,<br>
			κάνει σημεῖον τοῦ σταυροῦ καὶ σῶος ἔχει μείνει.</p>

			<p>Ἐπερπατοῦσε στὰ νερὰ σὰ νὰ ῾τανε στὴν ξέρα,<br>
			εἰδωλολάτρες δίδασκε ἐκείνη τὴν ἡμέρα.</p>

			<p>Ἔλεγε ψεύτικοι θεοὶ εἶναι τὰ εἴδωλά τους,<br>
			στὴν λίμνη ἂν τοὺς ρίξουνε δὲν πᾶν βοήθειά τους.</p>

			<p>Ἀπὸ ὑπερηφάνεια ἔπεσαν μέσα εἰς τὴν λίμνη,<br>
			πνίγηκαν ἑξήντα ὀκτώ, κανεὶς δὲν εἶχε μείνει.</p>

			<p>Τὸν χαιρετᾶ ἕνας Ἄγγελος, τοῦ λέγει τὶ νὰ κάνῃ,<br>
			καὶ στὸ μαρτύριο νὰ μπῇ, νὰ πάρῃ τὸ στεφάνι.</p>

			<p>Ἐβάδισε στὰ ὕδατα καὶ βγαίνει ἀπὸ τὴ λίμνη,<br>
			ὡσὰν τὸν ἥλιο ἔλαμπε, ὅλη τὴ μέρα ἐκείνη.</p>

			<p>Τὸ θάρρος χάνει ὁ ἡγεμών, βγάζει διαταγή του,<br>
			θάνατον εἰς τὸν Ἅγιον καὶ δύο παιδιὰ μαζί του.</p>

			<p>Σὰν τ ᾿ ἄκουσε ὁ Ἅγιος κάνει τὴν προσευχή του,<br>
			ὅποιος τὸν ἐπικαλεσθῇ, πάντα θὰ ῾ναι μαζί του.</p>

			<p>Καὶ τοὺς ἀποκεφάλισαν στὴν πόλι Σεβαστεία,<br>
			Ἱερομάρτυ Βλάσιο καὶ δύο μικρὰ παιδία.</p>

			<p>Ἐπῆραν τότε οἱ πιστοὶ τ᾿ Ἅγια Λείψανά τους,<br>
			τὰ ἔθαψαν μ᾿ εὐλάβεια, τὰ εἶχαν συντροφιά τους.</p>

			<p>Δύο λόγια ἀκόμα θὰ γραφοῦν γιὰ τοῦ Ἁγίου θαῦμα,<br>
			ὁ λύκος ποὺ ἐπέστρεψε τὸν χοῖρο ἐν τῷ ἅμα.</p>

			<p>Γυναίκα ἐκείνη ἡ πτωχή, φυλάκισι μαθαίνει,<br>
			πῶς ἔβαλαν τὸν Ἅγιον κι ἀπόφασί της παίρνει.</p>

			<p>Τὸν χοῖρο της τὸν ἔσφαξε στὴν φυλακὴ πηγαίνει,<br>
			τὴν κεφαλὴ στὸν Ἅγιον πάει μαγειρεμένη.</p>

			<p>Εὐχαριστεῖ ὁ Ἅγιος γιὰ τὴ φιλοξενία,<br>
			εὐλόγησε καὶ ἔφαγε, τῆς δίνει ὁδηγία.</p>

			<p>Κάθε χρονιὰ τῆς ἔλεγε ποὺ θὰ ῾ν᾿ ἡ ἑορτή του,<br>
			νὰ τοῦ προσφέρῃ δῶρα της, διὰ τιμὴν δική του.</p>

			<p>Εὐχαριστεῖ τὸν Ἅγιον διὰ παραγγελία·<br>
			καὶ κάθε χρόνο ἔδινε δῶρα καὶ εὐλογία.</p>

			<p>Πολλὰ εἶναι τὰ θαύματα Βλασίου τοῦ Ἁγίου<br>
			ποὺ ἔχει Χάρι τοῦ Θεοῦ, Πατρὸς τοῦ οὐρανίου.</p>

			<p>Ἰδιαιτέρως τοῦ λαιμοῦ παθήσεις θεραπεύει,<br>
			κι ὅσοι τὸν ἐπικαλεσθοῦν εἰς τὸν Θεὸ πρεσβεύει.</p>

			<p>Θερμὰ παρακαλοῦμὲ σε· κάνε τὴν προσευχή σου,<br>
			γιὰ μᾶς τ᾿ ἁμαρτωλὰ παιδιά, νὰ εἴμαστε μαζί σου.</p>

			<p>Στὴ γῆ ἐδῶ ὅσο ζήσωμε μὲ τὴν κατ᾿ ἄμφω ὑγεία,<br>
			μὲ τοῦ Θεοῦ τὸ θέλημα καὶ ὄχι μ᾿ ἁμαρτία.</p>

			<p>Ἀκόμη κάνε δέησι, θερμὴ τὴν ἱκεσία,<br>
			γιὰ νὰ κληρονομήσωμεν Χριστοῦ τὴν Βασιλεία.</p>

			</td>
		</tr>
	</table>
</div>

<hr>

</body>

</html>