<html>

<head>
<meta http-equiv="Content-Type" content="text/html; charset=utf-8">
<meta http-equiv="Content-Language" content="el">
<title>Αγία Μεγαλομάρτυς Ειρήνη</title>
<link rel="stylesheet" type="text/css" href="../styles.css">
</head>

<body lang="el">

<h1>Ἁγία Μεγαλομάρτυς Εἰρήνη</h1>

<p style="text-align: center">5 Μαΐου</p>

<div align="center">
	<table border="0" cellpadding="8" cellspacing="1" id="table1">
		<tr>
			<td><p>Ἡ Ἁγία ἐγεννήθηκε στὴν Μαγεδών, Περσία<br>
			πατέρας ὁ Λικίνιος, μητέρα Λικινία.</p>

			<p>Μοναχοκόρη ἤτανε τότε ἡ Πηνελόπη<br>
			τὴν φώναζαν ἀπὸ μικρὴ γονεῖς καὶ οἱ ἀνθρῶποι.</p>

			<p>Εἶχε μιὰ σπάνια ὀμορφιά· γιὰ νὰ τὴν προφυλάξῃ<br>
			πύργο κτίζει ὁ πατέρας της διὰ νὰ εἶν᾿ ἐντάξει.</p>

			<p>Στὸν πύργο δὲν εἶναι μόνη της, εἶχε ὑπηρεσία,<br>
			κοπέλες εἶναι δεκατρεῖς, μικρὲς στὴν ἡλικία.</p>

			<p>Γέροντα Ἀπελλιανὸ εἶχε διδάσκαλό της,<br>
			γιὰ νὰ τὴν μάθῃ γράμματα νὰ ξέρῃ στὸ μυαλό της.</p>

			<p>Μία κοπέλα χριστιανὴ προστέθηκε κοντά της,<br>
			δὲν ἤξερε ὁ πατέρας της τὴν εἰδικότητά της.</p>

			<p>Ἦταν πολὺ ἐνάρετη, εἶχε πολλὴ σοφία,<br>
			ἡ Πηνελόπη ἔλαβε μεγάλη εὐχαριστία.</p>

			<p>Τὴν ἀγαπᾷ τόσο πολύ, τῆς δίνει τὴν καρδιά της,<br>
			τὴν ἕλκυσαν τὰ ἠθικὰ καὶ προτερήματά της.</p>

			<p>Περίπατο βγήκανε μαζί, στὸν κῆπο σεργιανοῦσαν,<br>
			εἶχε φρουροὺς γιὰ ἀσφάλεια, τὴν παρακολουθοῦσαν.</p>

			<p>Ὑπηρέτρια ἐκρύβονταν, δὲν ἤθελε κατευθεία<br>
			στὴν Πηνελόπη νὰ εἰπῇ γιὰ τοῦ Χριστοῦ θρησκεία.</p>

			<p>Ἡ Πηνελόπη ἐρώτησε τὴν φίλη της μία ἡμέρα,<br>
			νὰ μάθῃ τὸν χριστιανισμὸ στὸ νοῦ νὰ πάρῃ ἀέρα.</p>

			<p>Κάνει ἡ κοπέλα προσευχὴ καὶ τὸν Θεὸ δοξάζει,<br>
			ἐκεῖνος στὴν ἀποστολὴ αὐτὴ νὰ διατάζῃ.</p>

			<p>Ἡ Πηνελόπη σὲ ὄνειρο βλέπει ἕνα περιστέρι,<br>
			κλάδο ἐλιᾶς τῆς ἄφησε ἐπάνω στὸ τραπέζι.</p>

			<p>Σὲ λίγο βλέπει κόρακα μπαίνει ἀπὸ τὸ παραθύρι,<br>
			καὶ στὸ τραπέζι ἄφησε ἕνα μεγάλο φίδι.</p>

			<p>Κοιμήθηκε πάλι ξανά, ἤτανε κουρασμένη,<br>
			κι ἔλεγε, αὐτὸ τὸ ὄνειρο τὶ ἄραγε σημαίνει;</p>

			<p>Στὸν ὕπνο πάει ἄγγελος, ἦταν λευκοντυμένος,<br>
			τῆς ἐξηγεῖ τὸ ὄνειρο ἀπ᾿ τὸ Θεὸ σταλμένος.</p>

			<p>Τῆς εἶπε ὅτι ὁ Θεὸς εἶδε προαίρεσίν της<br>
			νὰ βρῇ θρησκεία τοῦ Χριστοῦ, νὰ σώσῃ τὴν ψυχή της.</p>

			<p>Ἔντρομη καὶ χαρούμενη τὸν ἄγγελο ρωτάει<br>
			ποιὸς θὰ τῆς πῇ γιὰ τὸν Χριστὸ ποὺ τὸν ἀναζητάει.</p>

			<p>Ἔστειλε εἶπε ὁ Θεὸς τὴν ὑπηρέτριά σου,<br>
			διὰ νὰ γίνῃς χριστιανή, ποὺ βρίσκεται κοντά σου.</p>

			<p>Θεραπαινίδα συναντᾷ, λέγει τὸ ὄνειρό της,<br>
			τὴν εἶχε καθημερινὰ σύντροφο στὸ πλευρό της.</p>

			<p>Ἠθέλησε νὰ βαπτιστῇ καὶ χριστιανὴ νὰ γίνῃ,<br>
			ἱερέας Τιμόθεος τὴν βάπτισεν ἐκείνη.</p>

			<p>Κρυφὰ στὸν πύργο ὁ παπᾶς μιὰ νύχτα εἶχε μείνει,<br>
			τὴν βάπτισε σὲ ὄνομα ποὺ λέγανε Εἰρήνη.</p>

			<p>Βαπτίστηκε καὶ γκρέμισε εἴδωλα τοῦ πατέρα,<br>
			ποὺ μέσ᾿ στὸν πύργο βρίσκονταν, τὰ ῾ριξε στὸν ἀέρα.</p>

			<p>Τὸ ἔμαθε ὁ πατέρας πὼς κόρη ἐβαπτίσθη<br>
			καὶ νόμιζε εἰς τὴν ἀρχὴ πὼς εἶναι παραμύθι.</p>

			<p>Πῆγε στὸν πύργο εὑρῆκε τὰ ἀγάλματα σπασμένα<br>
			τὴν κάλεσε, τὴν ρώτησε πολὺ ἀγριεμένα.</p>

			<p>-Γιατὶ τὸ ἔκανες αὐτό; -Ψεύτικοι οἱ θεοί σου<br>
			τοῦ ἁπαντᾷ ἡ κόρη του εἰς τὴν ἐρώτησί του.</p>

			<p>-Πιστεύω Ἰησοῦ Χριστό, ἀληθινὴ θρησκεία,<br>
			ἀρνήθηκα ψεύτικους θεοὺς καὶ εἰδωλολατρία.</p>

			<p>Ἀκόμα καὶ ἡ μητέρα της παράπονα τῆς κάνει<br>
			ἡ Εἰρήνη μίλησε γλυκά, στὴ θέση της τὴ βάνει.</p>

			<p>Ὡσὰν γονεῖς σᾶς ἐκτιμῶ καὶ σὲ καὶ τὸν πατέρα<br>
			τὴ ψεύτικη θρησκεία σας τὴν ἔχω κάνει πέρα.</p>

			<p>Ἐγὼ πάντα προσεύχομαι τὸ φῶς Χριστοῦ νὰ δεῖτε<br>
			τὰ ἄψυχα τὰ εἴδωλα νὰ τὰ ἀπαρνηθῆτε.</p>

			<p>Εἰδωλολάτρες ἱερεῖς ἦρθαν ἀπ᾿ τὴν Περσία,<br>
			ἔκαναν ἕνα διάλογο, τοὺς στόμωσε ἡ Ἁγία.</p>

			<p>Μίλησε στὸν πατέρα της ποὺ ἤτανε ἐμπρὸς της<br>
			τὸ «πειθαρχεῖν μᾶλλον Θεῷ ἢ παρὰ τοῖς ἀνθρώποις».</p>

			<p>Ἐλύσσαξε ὁ Λικίνιος τότε ἀπ᾿ τὸ θυμό του,<br>
			τὰ ἄλογα νὰ σκοτώσουνε τὸ σπλάγχνο τὸ δικό του.</p>

			<p>Ἀγρίεψε ἕνα ἄλογο, μία κλωτσιὰ τοῦ δίνει,<br>
			τὸ βασιλιὰ Λικίνιο ἐκεῖ νεκρὸ ἀφήνει.</p>

			<p>Οἱ θεατὲς τοῦ φονικοῦ ἔγιναν πῦρ μανία,<br>
			ἐνόμιζαν ἡ κόρη του πὼς ἔκανε μαγεία.</p>

			<p>Ἦταν παροῦσα ἡ κόρη του· λυπήθηκεν ἐκείνη,<br>
			ἔφυγε ἀμετανόητος, τὴν ἔτρωγε ἡ ὀδύνη.</p>

			<p>Κάνει θερμὴ τὴν προσευχή, τὰ γόνατά της κλίνει<br>
			καὶ ἀκούει ὁ καλὸς Θεὸς κι εὐθὺς τὸν ἀναστήνει.</p>

			<p>Ἔγινε νεκρανάστασις, Θεὸς τὸν εἶχε φέρει,<br>
			τὸν κράταγε ἡ κόρη του μὲ τὸ δεξί της χέρι.</p>

			<p>Πατέρας ἀναστήθηκε ἀγκάλιασε τὴν κόρη,<br>
			συγνώμη τῆς ἐζήτησε, τώρα ἀλλάζει πλώρη.</p>

			<p>Τρεῖς χιλιάδες χριστιανοὶ βαπτίζονται ἐν τῷ ἅμα,<br>
			πίστευσαν ὅλοι στὸ Χριστό, σὰν εἴδανε τὸ θαῦμα.</p>

			<p>Οἱ πρῶτοι ποὺ βαπτίστηκαν ἤτανε οἱ γονεῖς της,<br>
			στὸν πύργο τότε κάθησαν καὶ ζούσανε μαζί της.</p>

			<p>Ζούσανε χριστιανικὰ ἡ οἰκογένειά τους,<br>
			καὶ ἐλεοῦσαν τοὺς πτωχοὺς ἀπ᾿ τὰ ὑπάρχοντά τους.</p>

			<p>Ἀπέθανε ὁ πατέρας της, εἶναι εὐχαριστημένος,<br>
			ὅτι ἐβαπτίσθη χριστιανὸς καὶ ἔφυγε σωσμένος.</p>

			<p>Εἰρήνη ἐξακολουθεῖ, κάνει φιλανθρωπίες,<br>
			ζωή της κατανάλωσε σὲ ἀγαθοεργίες.</p>

			<p>Τὸ εἶπαν στὸ Σεδέκιο, τύραννο μὲ κακία,<br>
			διέταξε καὶ ἔφεραν ἐμπρός του τὴν Ἁγία.</p>

			<p>Τὴν ρώτησε τὰ εἴδωλα γιατὶ δὲν προσκυνάει·<br>
			τοῦ ἀπάντησε πὼς στοῦ Χριστοῦ θρησκεία ἔχει πάει.</p>

			<p>Τὴν δίκασε, τὴν ἔριξαν σὲ λάκκο μὲ τὰ φίδια,<br>
			τὸ λάκκο τὸν ἐσκέπασαν γιὰ νὰ πεθάνῃ ἡ ἴδια.</p>

			<p>Σώα τὴν φύλαξε ὁ Θεὸς μὲ θαυμαστὸ τὸν τρόπο,<br>
			ὡς φύλαξε τὸ Δανιὴλ στὸ λάκκο τῶν λεόντων.</p>

			<p>Θαῦμα μεγάλο εἴδανε σὰν ἄνοιξαν τὸ λάκκο,<br>
			τὰ φίδια δὲν τὴν πείραξαν μέσ᾿ στὸ δικό τους τάφο.</p>

			<p>Χιλιάδες Πέρσες πίστευσαν σὰν εἴδανε τὸ θαῦμα<br>
			καὶ τὴ θρησκεία τοῦ Χριστοῦ ἀσπάστηκαν συνάμα.</p>

			<p>Ὄργανο ἦν τοῦ σατανᾶ τύραννος Σεδεκίας,<br>
			διέταξε ἄλλα μαρτύρια νὰ κάνουν στὴν Ἁγία.</p>

			<p>Ἐκόβανε τὰ πόδια της μὲ κοφτερὸ πριόνι,<br>
			τώρα τὸ αἷμα ἔτρεχε, ὑπέφερε ἀπὸ πόνοι.</p>

			<p>Ἄγγελος ἀπ᾿ τὸν οὐρανὸ ἐτότε ἐκατέβη,<br>
			ἀφοῦ τὴν ἐθεράπευσε στὴ θέση του ἀνέβη.</p>

			<p>Σκληρὸς ἦταν ὁ τύραννος, εἰς τὸν τροχὸ τὴ δένει,<br>
			ἀλλὰ σταμάτησε ὁ τροχός, μὲ τὸν Θεὸ δὲν βγαίνει.</p>

			<p>Ὀκτὼ χιλιάδες πίστευσαν σὰν εἴδανε τὸ θαῦμα,<br>
			ὁ Σεδεκίας ἔφυγε στὸν θρόνο ἐν τῷ ἅμα.</p>

			<p>Ὁ τύραννος εἶχε ἕνα γιό, Σαπὼρ το ὄνομά του,<br>
			ἁγίαν ἐσυνέλαβε μὲ τὰ στρατεύματά του.</p>

			<p>Οἱ στρατιῶτες τὴν κοιτοῦν μὲ μάτια πονηρίας<br>
			μὰ ἔλαβαν ἀπ᾿ τὸ Θεὸ μεγάλη τιμωρία.</p>

			<p>Κάνει ἡ Ἁγία προσευχὴ καὶ τυφλωθῆκαν ὅλοι<br>
			αὐτὸ τὸ θαῦμα ἔγινε στὴ Μαγεδὼν τὴν πόλι.</p>

			<p>Πάλι ξαναπροσεύχεται καὶ εἴδανε τὸ φῶς τους<br>
			γιατὶ τοὺς ἐλυπήθηκε, δὲν βλέπανε ἐμπρός τους.</p>

			<p>Οἱ δυστυχεῖς δὲν πίστεψαν, ἀντὶ νὰ μετανιώσουν,<br>
			ἐκάρφωσαν τὶς πτέρνες της ἄμμο νὰ τὴ φορτώσουν.</p>

			<p>Τὴ φόρτωσαν σὰν ἄλογο, τὰ πόδια καρφωμένη,<br>
			καὶ τρία μίλια ὑπόχρεη μαζί τους νὰ πηγαίνῃ.</p>

			<p>Μεγάλο θαῦμα ἔγινε ὅμως τὴν ὥρα ἐκείνη,<br>
			δέκα χιλιάδες ἄπιστους ἡ γῆ τοὺς καταπίνει.</p>

			<p>Αὐτὸ τὸ θαῦμα εἴδανε ἄνθρωποι στὶς πεδιάδες,<br>
			καὶ πίστευσαν εἰς τὸ Χριστὸ τριάκοντα χιλιάδες.</p>

			<p>Ὁ βασιλιὰς δὲν πίστεψε στὸ θαῦμα ποὺ εἶχε γίνει·<br>
			τὸν χτύπησε ὁ ἄγγελος καὶ ἄπνουν τὸν ἀφήνει.</p>

			<p>Κήρυγμα ἡ Ἁγία ἔκανε γιὰ τὸν Χριστὸ στὴν πόλι<br>
			πέντε χιλιάδες πίστεψαν, εἰδωλολάτρες ὅλοι.</p>

			<p>Στὴν πόλι τὴν Καλλίνικον ἐπῆγε ἡ Ἁγία,<br>
			ποὺ εἶχε Νουμεριανὸς ἐκεῖ τὴ βασιλεία.</p>

			<p>Μὲ θάρρος ὡμολόγησε Χριστὸν στὸν βασιλέα,<br>
			ὅμως αὐτὸς ἀγρίεψε· δὲν φέρθηκε ὡραία.</p>

			<p>Τὴν ἔγδυσαν, τὴν ἔβαλαν σὲ βόδι πυρακτωμένο,<br>
			μὲ τὴ βοήθεια τοῦ Θεοῦ τὸ σῶμα δὲν εἶν᾿ καμμένο.</p>

			<p>Δὲν πίστευσε ὁ βασιλιάς, τὴν βάζει σὲ τρίτο βόδι,<br>
			περπάτησε τὸ ἄψυχο ὡσὰν νὰ εἶχε πόδι.</p>

			<p>Ἔκανε λίγα βήματα καὶ ἐσχίσθηκε στὰ δύο<br>
			βγῆκε ἡ Ἁγία ἀπὸ ἐκεῖ, συνέχισε τὸ βίο.</p>

			<p>Τὸ θαῦμα καταπληκτικό, συνεπῆρε τοὺς ἀνθρώπους<br>
			ἑκατὸ χιλιάδες πίστεψαν στῆς Μαγεδὼν τοὺς τόπους.</p>

			<p>Ἄπιστος Νουμεριανὸς προτοῦ νὰ ἀποθάνῃ,<br>
			διέταξε τὸν ἔπαρχο βάσανα νὰ τῆς κάνῃ.</p>

			<p>Διέταξε ὁ ἔπαρχος φωτιὰ πολὺ μεγάλη,<br>
			νὰ τήνε κάψουν ζωντανή, τὴν στάχτη της νὰ βγάλῃ.</p>

			<p>Ἦρθε ἄγγελος ἐξ οὐρανοῦ καὶ τὴ φωτιὰ τὴ σβήνει<br>
			δὲν τὴν ἐπείραξε ἡ φωτιὰ καὶ σώα τὴν ἀφήνει.</p>

			<p>Ὁ ἔπαρχος ἐπίστευσε σὰν εἶδε αὐτὸ τὸ θαῦμα,<br>
			ἡ οἰκογένειά του ὁλόκληρη βαπτίστηκε ἐν τῷ ἅμα.</p>

			<p>Μὲ ὅλα αὐτὰ τὰ θαύματα ἡ φήμη στὴν Ἁγία,<br>
			ἔφτασε σ᾿ ἕνα βασιλιά, ποὺ ζοῦσε στὴν Περσία.</p>

			<p>Σαπὼρ τὸν ὀνομάζανε καὶ ἀμέσως διατάζει,<br>
			νὰ τοῦ τὴ φέρουνε μπροστὰ αὐτὸς τὴν ἐξετάζει.</p>

			<p>Ἡ γνώμη της δὲν ἄλλαζε κι εἶχε ἀποφασίσει,<br>
			διέταξε τὸ δήμιο νὰ ἀποκεφαλίσῃ.</p>

			<p>Ἀφοῦ τὴν καρατόμησαν, στὸν τάφο τὴν ἐβάλαν,<br>
			ἄγγελος τὴν ἀνέστησε· θαυμάσια μεγάλα!</p>

			<p>Καὶ ὅταν ἀνεστήθηκε, ἔφυγε ἡ Ἁγία,<br>
			μέσα στὴν πόλι περπατεῖ, ἤτανε μεσημβρία.</p>

			<p>Στὴν πόλι ἐσυνάντησε ἐκεῖ τὸν βασιλέα<br>
			κρατοῦσε καὶ στὰ χέρια της κλάδο ἀπὸ ἐλαία.</p>

			<p>Ὅταν τὴν εἶδε ὁ βασιλιὰς πὼς εἶναι ἀναστημένη<br>
			ποὺ κόψανε τὴν κεφαλὴ καὶ ἦταν πεθαμένη.</p>

			<p>Τότε εὐθὺς ἐπιστέψε εἰς τοῦ Χριστοῦ τὴν πίστι<br>
			ἀπ᾿ τὸν παπᾶ Τιμόθεο καὶ ὅλο του τὸ σπίτι.</p>

			<p>Τοῦ βασιλιὰ σὰν εἴδανε τότε διαγωγή του<br>
			ἀμέσως ἐβαπτίστηκαν ὅλοι ὑπήκοοί του.</p>

			<p>Ἀμέσως εἰς τὴν Μαγεδὼν ἔφθασε ἡ Ἁγία,<br>
			εὑρῆκε τὴν μητέρα της ποὺ ἔχαιρε ὑγεία.</p>

			<p>Ἀφοῦ ἀποχαιρέτησε ἐτότε τὴ μητέρα,<br>
			στὴν Ἔφεσο γιὰ ἀποστολὴ φεύγει τὴν ἴδια ἡμέρα.</p>

			<p>Εὑρίσκει Ἀπελλιανόν, πρῴην διδάσκαλόν της,<br>
			τὴν ἔμαθε τὰ γράμματα στὸν πύργο τῶν γονιῶν της.</p>

			<p>Ἤκουσε μὲ εὐχαρίστηση ἀπὸ τοῦ στόματός του,<br>
			Κύριος Ἰησοῦς Χριστὸς πὼς εἶναι ὁ Θεός του.</p>

			<p>Τὸ κέντρο ἦταν ἡ Ἔφεσος στὴν εἰδωλολατρία,<br>
			Παῦλος Ἀπόστολος μιλεῖ γιὰ τοῦ Χριστοῦ θρησκεία.</p>

			<p>Μὲ ὁμολογία στὸ Χριστὸ κηρύττει ἡ Ἁγία<br>
			στὴν Ἔφεσο καὶ ἔπαυσε ἡ εἰδωλολατρία.</p>

			<p>Ὅμως ὁ χρόνος πέρασε καὶ ἡ ἀποστολή της,<br>
			καὶ ἔπρεπε εἰς τὸ Θεὸ νὰ πάῃ ἡ ψυχή της.</p>

			<p>Ἀγώνα ἔκανε σκληρὸ καὶ ἔπρεπε νὰ παύσῃ,<br>
			Ἄγγελος πῆρε τὴν ψυχὴ Θεὸς νὰ ἀναπαύσῃ.</p>

			<p>Μένει εἰς τὸν Παράδεισο αἰώνια νὰ ζήσῃ,<br>
			παλάτι ἔκτισε ἀπ᾿ τὴ γῆ ἐκεῖ νὰ κατοικήσῃ.</p>

			<p>Εἰδωλολάτρες γύρισε εἰς τοῦ Χριστοῦ τὴν πίστι,<br>
			μὲ τοὺς Ἁγίους κατοικεῖ στοῦ Παραδείσου σπίτι.</p>

			<p>Ἡ Ἐκκλησία τὴν τιμᾷ στὶς πέντε του Μαΐου,<br>
			οἱ χριστιανοὶ τὴν προσκυνοῦν εἰς δόξαν τοῦ Κυρίου.</p>

			<p>Προσεύχου πάντα στὸ Θεὸ Ἁγία μου Εἰρήνη,<br>
			νὰ μᾶς σκεπάζῃ μὲ στοργή, μόνους μὴ μᾶς ἀφήνῃ.</p>

			</td>
		</tr>
	</table>
</div>

<hr>

</body>

</html>