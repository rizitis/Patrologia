<html>

<head>
<meta http-equiv="Content-Type" content="text/html; charset=utf-8">
<meta http-equiv="Content-Language" content="el">
<title>Αγιος Νικόλαος Μύρων</title>
<link rel="stylesheet" type="text/css" href="../styles.css">
</head>

<body lang="el">

<h1>Ἅγιος Νικόλαος Μύρων</h1>

<p style="text-align: center">6 Δεκεμβρίου</p>

<div align="center">
	<table border="0" cellpadding="8" cellspacing="1" id="table1">
		<tr>
			<td><p>Πανάγιε Νικόλαε, Ἅγιε τῶν Ἁγίων,<br>
			τὸ νοῦ μας πάντα φώτιζε στὸν ἰδικόν σου βίον.</p>

			<p>Νὰ σ᾿ ἔχουμε οἱ Χριστιανοὶ πνευματικὸ πατέρα,<br>
			νὰ μᾶς φυλάττῃς πάντοτε τὴν νύχτα καὶ τὴ μέρα.</p>

			<p>Νὰ σ᾿ ἔχωμε παράδειγμα πάντοτε στὴ ζωή μας,<br>
			καὶ νὰ σὲ ἐπικαλούμαστε πάντα στὴ προσευχή μας.</p>

			<p>Ὅποιος ἐπικαλέστηκε μὲ πίστι τ᾿ ὄνομά σου,<br>
			ἐπρόφτασες, τὸν ἔσωσες μὲ τὴν βοήθειά σου.</p>

			<p>Χιλιάδες εἶν᾿ τὰ θαύματα ποὺ κάθε μέρα κάνεις,<br>
			στὴ θάλασσα καὶ στὴν ξηρὰ σὰν ἀετὸς προφτάνεις.</p>

			<p>Νὰ ἀρχίσουμε ἀπ᾿ τὰ μικρὰ νὰ πᾶμε στὰ μεγάλα,<br>
			βρέφος σὰν ἤσουν νήστευες τὸ μητρικό σου γάλα.</p>

			<p>Τετάρτη καὶ Παρασκευὴ δὲν ἔτρωγες καθόλου, <br>
			καὶ ἤσουν πάντα νικητὴς στὰ βέλη τοῦ διαβόλου.</p>

			<p>Ἤσουν κανόνας πίστεως μὲ τὸ παράδειγμά σου, <br>
			καὶ ὅλους τοὺς ἁμαρτωλοὺς τοὺς ἔφερνες κοντά σου.</p>

			<p>Ἐγκράτεια, πραότητα καὶ ταπεινοφροσύνη,<br>
			ἐτήρησες τὸν βίον σου καὶ τὴν δικαιοσύνη.</p>

			<p>Καὶ ὁ Θεὸς σοῦ ἔδωσε πλεῖστα χαρίσματά σου,<br>
			μεγάλα καὶ ἀναρίθμητα εἶναι τὰ θαύματά σου.</p>

			<p>Ἔκανες πάντα στὰ κρυφὰ τὴν ἐλεημοσύνη,<br>
			ὅπως τὸ θέλει ὁ Θεός, μὲ ταπεινοφροσύνη.</p>

			<p>Ἤσουν πατέρας ὀρφανῶν, χηρῶν καὶ τεθλιμμένων,<br>
			παρηγοριὰ τῶν ἄρρωστων καὶ τῶν δυστυχισμένων.</p>

			<p>Καὶ ἡ στεριὰ κι ἡ θάλασσα βοᾷ τὰ θαύματά σου <br>
			κι᾿ ὅλοι δοξάζουν τὸ Θεὸ γιὰ τὴ βοήθειά σου.</p>

			<p>Τὶ νὰ σκεφτῇ πρῶτα ὁ νοῦς καὶ τὶ νὰ πρωτογράψῃ, <br>
			ἀμέτρητη ἡ ἀγάπη σου κι᾿ οὔτε ποτὲ θὰ πάψῃ.</p>

			<p>Σὺ ἐμιμήθῃς τὸ Χριστὸ μὲ τὸ παράδειγμά σου, <br>
			ἐσυγχωροῦσες τοὺς ἐχθρούς, τοὺς ἔφερνες κοντά σου.</p>

			<p>Ἔσωσες ἀπ᾿ τὸ θάνατο ἀθώους δικασμένους,<br>
			κι ἀπ᾿ τὴ σκληρὴ τὴ φυλακὴ πολλοὺς φυλακισμένους.</p>

			<p>Στὴ θάλασσα ἐγλίτωσες χιλιάδες παλληκάρια,<br>
			ποὺ θὰ τοὺς καταβρόχθιζαν μέσ᾿ στὰ νερὰ τὰ ψάρια.</p>

			<p>Γι᾿ αὐτὸ ὅλοι οἱ ναυτικοὶ σὲ ἔχουνε προστάτη, <br>
			σημαία καὶ εἰκόνα σου ἔχουνε στὸ κατάρτι.</p>

			<p>Σὲ βλέπουνε στὰ δύσκολα οἱ ναυτικοὶ μπροστά τους, <br>
			γιατὶ δὲν ἔλειψες ποτὲ πρὸς τὴν βοήθειά τους.</p>

			<p>Σὰν τὰ βουνὰ ἡ θάλασσα τὰ κύματα τὰ κάνει, <br>
			μὰ σὰν πρεσβεύσεις στὸν Θεό, φθάνουνε στὸ λιμάνι.</p>

			<p>Φωνάζουνε οἱ ναυτικοὶ μὲ πίστι στὸ ὄνομά σου<br>
			ὦ Ἅγιε Νικόλαε, λυπήσου τὰ παιδιά σου.</p>

			<p>Καὶ φώτιζέ τους τὴν ψυχὴ σὰν πιάνουνε λιμάνι,<br>
			νὰ σὲ θυμιάζουν πάντοτε μὲ καθαρὸ λιβάνι.</p>

			<p>Νἄχουμε φόβο τοῦ Θεοῦ, μὴν κάνουμε ἁμαρτίες,<br>
			γιὰ νἆναι ἡ θάλασσα ἤρεμη, χωρὶς τὶς τρικυμίες.</p>

			<p>Ὅλοι ἐμεῖς οἱ ἁμαρτωλοὶ σὲ ἔχουμε προστάτη, <br>
			μᾶς ὁδηγεῖς στὸ οὐράνιο, τὸ θεῖο μονοπάτι.</p>

			<p>Στὸ Ἅγιον Ὄρος φαίνονται κι ἐκεῖ τὰ θαύματά σου,<br>
			καὶ διηγοῦνται οἱ μοναχοὶ τὰ κατορθώματά σου.</p>

			<p>Στὴν ἀνατολικὴ πλευρὰ εἶν᾿ ἕνα μοναστήρι<br>
			ποὺ σήμερα μονάζουνε τριάντα καλογῆροι.</p>

			<p>Σταυρονικήτα λέγεται γιορτάζει στὸ ὄνομά σου,<br>
			καὶ ἔγινε θαῦμα ξακουστὸ μὲ τὴ βοήθειά σου.</p>

			<p>Πετάξανε στὴ θάλασσα τὴν ἱερά σου εἰκόνα,<br>
			νὰ μὴν τὴν κάψουν οἱ ἄθεοι τοῦ περασμένου αἰῶνα.</p>

			<p>Ἕνας ψαρᾶς καλόγερος, στῆς θάλασσας τὸ βάθος,<br>
			εὑρῆκε τὴν εἰκόνα σου μὰ εἶχε ἕνα λάθος.</p>

			<p>Τὴν ἔβγαλε ἀπ᾿ τὴ θάλασσα μὰ ἦταν ἕνα στρείδι<br>
			κόλλησε στὴν εἰκόνα σου ἐπάνω ἀπὸ τὸ φρύδι.</p>

			<p>Πάνω ἀκριβῶς στὸ μέτωπο, ἐκεῖ εἶχε κολλήσει,<br>
			τὸ ἔβγαλε ὁ μοναχός, δὲν βρῆκε ἄλλη λύση.</p>

			<p>Τὸ στρείδι ὅταν τὸ ἔβγαλε, ἔγινε τὸ θαῦμα,<br>
			ἔτρεξε αἷμα καθαρό, σὰν ζωντανὸ τὸ τραῦμα.</p>

			<p>Τὸ αἷμα περιέλουσε ὅλη του τὴν εἰκόνα,<br>
			φαίνεται θαῦμα ζωντανὸ στὸν ἅπαντα αἰώνα.</p>

			<p>Γι᾿ αὐτὸ τὸ ὀνομάζουνε στρειδᾶ τὸ μοναστήρι,<br>
			καὶ στὴ γιορτή του γίνεται μεγάλο πανηγύρι.</p>

			<p>Πρᾶος ἦταν ὁ Ἅγιος καὶ ταπεινὸς στὴ χάρι,<br>
			ἀλλ᾿ ὅμως στοὺς αἱρετικοὺς γινότανε λιοντάρι.</p>

			<p>Ἐφάνηκε ἀτρόμητος στὴ σύνοδο τὴν πρώτη, <br>
			κι ἔδωσε μάθημα γερὸ σ᾿ ὅλη τὴν ἀνθρωπότη.</p>

			<p>Ἐράπισε τὸν Ἄρειο γιὰ τὴν ἀσέβειά του,<br>
			ποὺ εἶπε ἐναντίον τοῦ Χριστοῦ γιὰ τὴ θεότητά του.</p>

			<p>Τὸν ἔκλεισαν στὴ φυλακὴ γι᾿ αὐτὴ τὴ παῤῥησία, <br>
			ὅμως τὸν ἐπισκέφτηκε Χριστὸς καὶ Παναγία.</p>

			<p>Καὶ τὸν ἐρώτησε ὁ Χριστός· ποιὸ εἶναι τὸ ἔγκλημά σου; <br>
			καὶ τοῦ ἁπαντᾷ ὁ Ἅγιος· γιὰ τ᾿ Ἅγιο Ὄνομά σου.</p>

			<p>Θαῦμα ἔκανε ὁ Ἅγιος μετὰ τὴν κοίμησή του,<br>
			ἔτρεχε μύρο εὔοσμον ἀπ᾿ τὸ ἅγιο κορμί του.</p>

			<p>Ἀφοῦ τὸν ἐνταφίασαν στὰ μέρη τῆς Λυκίας,<br>
			τὸν πήγανε οἱ παπικοὶ σὲ πόλι Ἰταλίας.</p>

			<p>Πῆραν τὸ ἅγιο λείψανο γιὰ νὰ πουλοῦν τὸ μύρο,<br>
			ποὺ σὰν βρυσούλα ἔτρεχε στὰ πόδια του τριγύρω.</p>

			<p>Ὅμως γιὰ τοὺς αἱρετικοὺς πάντοτε ἀντιδροῦσε,<br>
			σὰν λειτουργοῦσαν παπικοί, τὸ μύρο σταματοῦσε.</p>

			<p>Ὅταν ὀρθόδοξος παπὰς τελοῦσε λειτουργία,<br>
			τότε τὸ μύρο ἔτρεχε καὶ ἔδινε εὐωδία.</p>

			<p>Τοὺς ἔδωσε ἕνα μάθημα καὶ εἶδαν τὴν ἀξία,<br>
			πὼς μόνη πίστι ἀληθινὴ εἶν᾿ ἡ Ὀρθοδοξία.</p>

			<p>Σὲ εὐχαριστῶ, ὦ Ἅγιε, μέσα ἀπὸ τὴν καρδιά μου,<br>
			γιατὶ ἐσὺ προστάτεψες τὴν οἰκογένειά μου.</p>

			<p>Γιὰ νὰ μὴν εἶμαι ἀχάριστος καὶ ἐγὼ ἀπέναντί σου<br>
			γράφω δύο λόγια φτωχικὰ νὰ ἔχουμε τὴν εὐχή σου.</p>

			</td>
		</tr>
	</table>
</div>

<hr>

</body>

</html>