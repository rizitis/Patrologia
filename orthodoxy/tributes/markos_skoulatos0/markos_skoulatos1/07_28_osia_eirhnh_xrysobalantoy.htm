<html>

<head>
<meta http-equiv="Content-Type" content="text/html; charset=utf-8">
<meta http-equiv="Content-Language" content="el">
<title>Οσία Ειρήνη Χρυσοβαλάντου</title>
<link rel="stylesheet" type="text/css" href="../styles.css">
</head>

<body lang="el">

<h1>Ὁσία Εἰρήνη τοῦ Χρυσοβαλάντου</h1>

<p style="text-align: center">28 Ἰουλίου</p>

<div align="center">
	<table border="0" cellpadding="8" cellspacing="1" id="table1">
		<tr>
			<td><p>Ἔνατο αἰώνα μετὰ Χριστὸν ζοῦσε ἡ Θεοδώρα,<br>
			ποὺ ἤτανε Βασίλισσα τοῦ Βυζαντίου τώρα.</p>

			<p>Εὐσεβεστάτη ἔμεινε εἰς τὴν Ὀρθοδοξία,<br>
			ἅγιες εἰκόνες στήλωσε, Χριστοῦ τὴν Ἐκκλησία.</p>

			<p>Εἶχε ἕνα γιὸ τὸν Μιχαήλ· θέλει νὰ τὸν παντρέψῃ,<br>
			μὲ μία κοπέλα ἐνάρετη, αὐτὸς νὰ βασιλέψῃ.</p>

			<p>Στὴν χώρα τῶν Καππαδοκῶν τὴν ἐποχὴ ἐκείνη,<br>
			ἦταν κοπέλα χριστιανή, τὴν λέγανε Εἰρήνη.</p>

			<p>Τὴν πήρανε οἱ βασιλικοὶ ἀπ᾿ τὴν Καππαδοκία,<br>
			τὸν Μιχαὴλ νὰ παντρευτῇ, νὰ ζῇ στὴ βασιλεία.</p>

			<p>Στὸν Ὄλυμπο σὰν ἔφθασαν εἰς τόπον Βιθυνία,<br>
			εἶπε εἰς τὰς βασιλικὰς νὰ κάνουν μιὰ θυσία.</p>

			<p>Τὸν Μέγα Ἰωαννίκιο ἤθελε νὰ γνωρίσῃ,<br>
			ἀσκήτευε εἰς τὸ βουνό, γιὰ τὴν εὐλογήσῃ.</p>

			<p>Πήγανε καὶ τὸν βρήκανε καὶ λέγει στὴν Εἰρήνη,<br>
			μὲ προορατικότητα τὶ ἔμελλε νὰ γίνῃ.</p>

			<p>Χρυσοβαλάντου ἡ Μονὴ ἐσένα περιμένει<br>
			καὶ εἶναι θέλημα Θεοῦ νὰ γίνῃς Ἡγουμένη.</p>

			<p>Ἡ Κόρη ὅταν τ᾿ ἄκουσε θαύμασε τοῦ ὁσίου,<br>
			τὴν προορατικότητα τοῦ ἰδικοῦ της βίου.</p>

			<p>Κι εὐθὺς πέφτει στὰ πόδια του καὶ παίρνει εὐλογία,<br>
			καὶ στὴν Κωσταντινούπολι βαδίζουν τὴν πορεία.</p>

			<p>Ὁ Παντογνώστης Κύριος ἤξευρε τὶ θὰ γίνῃ,<br>
			νυμφεύτηκε ἄλλη ὁ βασιλιὰς καὶ ὄχι τὴν Εἰρήνη.</p>

			<p>Ἡ Εἰρήνη ὅταν τ᾿ ἄκουσε, θερμὰ εὐχαριστοῦσε,<br>
			τὸν Ἐπουράνιον Θεὸν ποὺ τὴν εὐεργετοῦσε.</p>

			<p>Πολλοὶ ἐκεῖ τῆς ζήτησαν γιὰ νὰ τὴν παντρευτοῦνε,<br>
			σ᾿ ὅλους ὅμως ἀπαντᾶ νὰ μὴν τὴν ἐνοχλοῦνε.</p>

			<p>Ἐπίγεια καταφονεῖ, οὐράνιον Νυμφίο,<br>
			θέλησε νὰ ὑπηρετῇ μ᾿ ἀγγελικὸν τὸν βίο.</p>

			<p>Τὰ λόγια ἐθυμήθηκε πατρὸς Ἰωανικίου<br>
			καὶ ἔκανε ὑπακοὴ θελήματος Ἁγίου.</p>

			<p>Χρυσοβαλάντου στὴ Μονὴ ἐπῆγε νὰ μονάσῃ,<br>
			καὶ ἀπὸ τὴν ματαιότητα ἐκεῖ νὰ ἡσυχάσῃ.</p>

			<p>Εἰς τὴν κουρὰ κόβει μαλλιὰ ἡ νεαρὰ Εἰρήνη,<br>
			τρίχινα ράσα ἐφόρεσε νύμφη Χριστοῦ νὰ γίνῃ.</p>

			<p>Χαρὰ εἶχε στὸ πρόσωπο, ἀλλὰ καὶ ἡ ψυχή της<br>
			ταπείνωσι θαυμάσια εἶν᾿ ἡ διαγωγή της.</p>

			<p>Εἶχε τὴν χάρι ἀπ᾿ τὸν Θεόν, ἤξερε τὶ νὰ κάνῃ,<br>
			ἔκανε πάντα ὑπακοή, βρισκόταν στὸ λιμάνι.</p>

			<p>Δὲν ἔλειψε καμιὰ φορὰ ἀπὸ ἀκολουθία,<br>
			βίους Ἁγίων διάβαζε πάντοτε ἡ ὁσία.</p>

			<p>Ἐδίδασκε τὶς ἀδελφὲς ἁγίους νὰ μιμοῦνται,<br>
			νὰ μελετοῦν τοὺς βίους των, πολλὰ νὰ ὠφελοῦνται.</p>

			<p>Τὴν νύχτα προσευχότανε ὥσπου νὰ ξημερώσῃ·<br>
			κι ἄλλες φορὲς ἀπ᾿ τὸ πρωΐ, ὡσότου νὰ νυκτώσῃ.</p>

			<p>Σὰν τρία χρόνια πέρασαν τὰ πάθη εἶχε νικήσει<br>
			καὶ τὸν μισόκαλο ἐχθρὸ εἶχε στενοχωρήσει.</p>

			<p>Ἕνα μόνο ἱμάτιο φοροῦσε ὅλο τὸ χρόνο,<br>
			τὸ ἄλλαζε κάθε Λαμπρὴ μία φορὰ καὶ μόνο.</p>

			<p>Καὶ τὴν ἡμέρα μία φορὰ εἶχε διατροφή της,<br>
			νερὸ καὶ λίγα λάχανα καὶ λίγο τὸ ψωμί της.</p>

			<p>Τὴν δόξα κατεφρόνησε· ἦταν ἁπλὴ στὴν πράξι·<br>
			καὶ δὲν μποροῦσε ὁ Δαίμονας ἐκείνη νὰ πειράξῃ.</p>

			<p>Σὲ σαρκικὲς πάντα ἡδονὲς ἔβαζε στὸ μυαλό της,<br>
			μὰ ἦταν πολὺ προσεκτικὴ διὰ τὸν ἑαυτόν της.</p>

			<p>Τὰ ἐξαγόρευε ὅλα αὐτὰ εἰς τὴν Γερόντισσά της·<br>
			καὶ ἔφευγε ὁ πειρασμὸς πάντα ἀπὸ κοντά της.</p>

			<p>Κάποτε προσευχότανε μέσ᾿ στῆς νυχτὸς τὰ βάθη,<br>
			καὶ βλέπει ἀπὸ μακριὰ κατάμαυρο ἀράπη.</p>

			<p>Τὴν φοβερίζει ὁ δαίμονας νὰ τὴν κακοποιήσῃ,<br>
			κι ἔλεγε μὲ ἐγωισμὸ ὅτι θὰ τὴν νικήσῃ.</p>

			<p>Μὰ ἡ Ὁσία παρευθὺς ἔκανε τὸ σταυρό της<br>
			κι ἔγινε ἀμέσως ἄφαντος ἀμέσως ἀπὸ ἐμπρὸς της.</p>

			<p>Τὴν ἄλλη ἡμέρα λογισμοὶ κακοὶ στὸν ἑαυτό της,<br>
			πιὸ δυνατοὶ τὴν τάραξαν, ζάλισαν τὸ μυαλό της.</p>

			<p>Ἔπεσε τότε κατὰ γῆς, κάνει τὴν προσευχή της,<br>
			μὲ δάκρυα στὴν Παναγιὰ κάνει παράκλησίν της.</p>

			<p>Ἁγία Τριάδα παρακαλεῖ καὶ δύο Ἀρχαγγέλους, <br>
			καὶ τοὺς Ἁγίους ἅπαντας νὰ λιώσουν τοὺς σκοπέλους.</p>

			<p>Λάμψη μεγάλη ἀπ᾿ οὐρανοῦ ἔλαμψε τὴν ψυχή της<br>
			τοὺς πονηροὺς τοὺς λογισμοὺς ἔδιωξε ἀπὸ τὸ νοῦ της.</p>

			<p>Καὶ ἔτσι ἀνενόχλητη εἰς τὸν Θεὸν δουλεύει,<br>
			τῆς δίνει χάρι ὁ Χριστὸς καὶ πάντα κυριεύει.</p>

			<p>Ἐφώτισε πολλὲς ψυχὲς στὸ φῶς τῆς ἀληθείας,<br>
			κι ἔγινε κήρυκας Χριστοῦ καὶ τῆς ὀρθοδοξίας.</p>

			<p>Γυναῖκες πάντα τρέχανε ὅλες στὸ Μοναστήρι,<br>
			πάντοτε τὶς συμβούλευε κι εἴχανε πανηγύρι.</p>

			<p>Πολλὲς ἄφησαν κοσμικά, πνευματικὰ εὑρῆκαν,<br>
			στὸ μοναστήρι ἔτρεξαν καὶ μοναχὲς ντυθῆκαν.</p>

			<p>Ἀκόμα καὶ οἱ δαίμονες νικήθηκαν στὴν τόλμη,<br>
			τοὺς κυνηγοῦσε σὰν φωτιὰ ἡ χάρις της ἀκόμη.</p>

			<p>Καὶ δὲν μποροῦν εἰς τὸ ἑξῆς νὰ τήνε πλησιάσουν,<br>
			μὲ τὴν ἐνάρετη ζωὴ τοὺς ἔκανε νὰ σκάσουν.</p>

			<p>Ἡ ἡγουμένη ἀρρώστησε μέσα στὸ Μοναστήρι,<br>
			ἦταν πολὺ ἐνάρετη, δὲν χάλαγε χατήρι.</p>

			<p>Τὴν ἔκλαιγαν οἱ Μοναχές, πήγανε στὸ κελί της,<br>
			καὶ ἡ Εἰρήνη ἔκλαιγε ἡ ταπεινὴ ψυχή της.</p>

			<p>Ἡ ἡγουμένη ἔλεγε μὲ ἀγάπη στὴν ψυχή της,<br>
			νὰ μὴν λυποῦνται οἱ ἀδελφὲς γιὰ ἀναχώρησίν της.</p>

			<p>Τοὺς εἶπε Ἡγουμένη σας νὰ ῾χετε τὴν Εἰρήνη<br>
			Μὴν κάμετε μὲ τόλμη σας ἄλλη ἐκτὸς ἐκείνη.</p>

			<p>Εἶναι ἀμνάδα τοῦ Χριστοῦ πνεύματος Παναγίου<br>
			καὶ σκεῦος καθαρότατον, στύλος Μοναστηρίου.</p>

			<p>Ἀφοῦ τὴν ἐσυμβούλευσε ἡ Ἡγουμένη τώρα,<br>
			δόξα τῷ ἐλέει σου Κύριε λέγει αὐτὴν τὴν ὥρα.</p>

			<p>Καὶ ἔτσι στὰ χέρια τοῦ Χριστοῦ παρέδωσε ψυχή της<br>
			καὶ στοὺς ἀγγέλους ποὺ ἔστεκαν παντοτινὰ μαζί της.</p>

			<p>Ἡ Ἡγουμένη ποὺ ἔλεγε λόγια γιὰ τὴν Εἰρήνη,<br>
			δὲν ἤτανε τότε μπροστὰ γιὰ νὰ τ᾿ ἀκούῃ ἐκείνη.</p>

			<p>Καὶ δὲν τῆς εἶπαν τίποτα, μὴν σηκωθῇ καὶ φύγῃ,<br>
			δὲν ἤτανε κενόδοξη, σ᾿ ἐπαίνους νὰ προσφύγῃ.</p>

			<p>Μεθόδιος ὁμολογητὴς γιὰ τὴν ὀρθοδοξία<br>
			εἰκονομάχοι τοῦ ἔκαναν στὸ σῶμα τυραννία.</p>

			<p>Ἦταν Ἀρχιεπίσκοπος τὴν ἐποχὴ ἐκείνη <br>
			κι εὐθὺς ἐχειροτόνησε Διάκονο τὴν Εἰρήνη.</p>

			<p>Τὴν ἔκανε Διακόνισσα, ἀλλὰ τὴν ἑπομένη<br>
			στὸ Μοναστήρι ἔθεσε Εἰρήνη ὡς Ἡγουμένη.</p>

			<p>Οἱ μοναχὲς πῆραν χαρά, μὰ ἔκλαιγε ἡ Εἰρήνη,<br>
			φρόνημα εἶχε ταπεινὸ καὶ μετριοφροσύνη.</p>

			<p>Ἐδόξασαν ὅλες τὸν Θεόν, πῆγαν στὸ Ἡγουμενεῖο,<br>
			καὶ μόνη της προσεύχεται νὰ συνεχίσῃ βίον.</p>

			<p>Κύριε Ἰησοῦ Χριστέ, ἐσὺ δυνάμωσέ μας,<br>
			μὴν μᾶς ἁρπάξῃ νοητὸς λύκος καὶ λύτρωσέ μας.</p>

			<p>Νηστεία καὶ μὲ προσευχὴ τὴν νύχτα ἡ Ἁγία,<br>
			δὲν ἔδινε στὴν σάρκα της ἀνάπαυσι καμία.</p>

			<p>Ἐδίδασκε τὶς ἀδελφὲς μὲ ταπεινοφροσύνη,<br>
			νὰ κάνουνε ὑπακοὴ ὅτι θὰ λέγει ἐκείνη.</p>

			<p>Ἡ τιποτένια δούλη σας, ἐγὼ ἡ ἀναξία,<br>
			ἤτανε θέλημα Θεοῦ νὰ πάρω τὴν ἀξία.</p>

			<p>Χάρισμα διορατικὸ ὁ Κύριος τῆς δίνει,<br>
			μὰ καὶ προορατικό, ζήτησεν ἡ Εἰρήνη.</p>

			<p>Γιὰ νὰ γνωρίζῃ ἤθελεν ἀπόκρυφα ἀδελφῶν της,<br>
			νὰ μὴν τῆς κρύβουν κρίματα τῶν ἰδικῶν ψυχῶν της.</p>

			<p>Δὲν εἶχε περιέργεια, ἀλλὰ ἀπὸ ἀγάπη<br>
			νὰ ἰατρεύῃ ἤθελε τῶν ἀδελφῶν τὰ πάθη.</p>

			<p>Ὁ Κύριος ποὺ ἄκουσε θερμὴ παράκλησί της,<br>
			Ἄγγελο στέλνει ἀπ᾿ οὐρανοῦ κι ἐμίλησε μαζί της.</p>

			<p>Χαῖρε Εἰρήνη τοῦ Θεοῦ, ὁσία πιστοτάτη,<br>
			θὰ στέκομαι πλησίον σου παντοτινὰ προστάτης.</p>

			<p>Καὶ ὅλα τ᾿ ἀπόκρυφα θὰ σοῦ τὰ φανερώνω,<br>
			νὰ καθαρίζονται ψυχὲς μὲ τὴν ἀγάπη μόνο.</p>

			<p>Ἄγγελος τῆς φανέρωνε τοῦ καθ᾿ ἑνὸς τὰ ἔργα<br>
			κι ὅλους τοὺς ἐσυμβούλευε καὶ καθαροὶ ἐφεῦγαν.</p>

			<p>Πάντα μὲ τρόπο μυστικὸ καθ᾿ ἕναν διατάζει<br>
			καὶ κατὰ μόνας πάντοτε δίχως νὰ τοὺς ντροπιάζῃ.</p>

			<p>Ὅταν ἡ κάθε ἀδελφὴ ντρεπόταν τὴν Εἰρήνη<br>
			νὰ πῇ τὴν ἁμαρτία της, τὴν ἔλεγε ἐκείνη.</p>

			<p>Οἱ δαίμονες τὴν μίσησαν, πηγαίνουν στὸ κελί της,<br>
			μὲ ὑψωμένα τὰ χέρια της ἔκανε προσευχή της.</p>

			<p>Τὴ νύχτα ὅλοι φώναζαν, ἕνας ὁ πιὸ ἀντάρτης<br>
			περιγελοῦσε κι ἔλεγε σὰν βρέθηκε κοντά της.</p>

			<p>Μᾶς καίγεις μὲ τὶς προσευχές, μᾶς δίνεις τόση λύπη,<br>
			κι ὅλοι οἱ ἄλλοι δαίμονες εἴχανε καρδιοχτύπι.</p>

			<p>Μὰ σὰν κολόνα ἀσάλευτη στεκόταν ἡ Εἰρήνη·<br>
			καθόλου ἀπὸ τὴ θέση της δὲν σάλεψε ἐκείνη.</p>

			<p>Ἀδιάντροπος ὁ δαίμονας ἕνα κερὶ ἀνάβει<br>
			καὶ τὸ κουκούλι ἔκαψε θέλει νὰ κάνῃ βλάβη.</p>

			<p>Ἐκάηκε τὸ ράσο της καὶ σάρκες της ἀκόμα,<br>
			ποὺ παραλίγο θὰ ῾καιγε ὁλόκληρο τὸ σῶμα.</p>

			<p>Μία ἀδελφὴ μυρίστηκε καὶ πῆγε στὸ κελί της,<br>
			κατακαημένη ὄρθια ἔκανε προσευχή της.</p>

			<p>Ἔσβησε τότε τὴν φωτιά, ἐκούνησε τὴν Ὁσία,<br>
			ἀλλὰ τὴν ἐπετίμησε πὼς ἔκανε ἀδικία.</p>

			<p>Τῆς εἶπε ἕνας ἄγγελος μὲ μυρωμένα ἄνθη,<br>
			μοῦ ἔμπλεκε ἕνα στέφανο γι᾿ αὐτὰ ποὺ εἶχα πάθει.</p>

			<p>Θὰ μοῦ ῾βαζε τὸ στέφανο ἐπάνω στὸ κεφάλι,<br>
			καὶ ὅταν ἔφθασες ἐσύ, γύρισε πίσω πάλι.</p>

			<p>Ἔκλαψε τότε ἡ ἀδελφή, τραβοῦσε ἀπὸ τὸ σῶμα,<br>
			τὰ ράσα ποὺ βρεθήκανε μισοκαμμένα ἀκόμα.</p>

			<p>Ἔβγαινε ἀπὸ τὸ σῶμα της ἄῤῥητη εὐωδία,<br>
			καὶ ὅλοι ἐθαυμάζανε Εἰρήνη τὴν ὁσία.</p>

			<p>Σὲ λίγες μέρες ὁ Χριστὸς γιάτρεψε τὴν Ἁγία,<br>
			τῆς ἔδωσε τὸ χάρισμα νὰ ἔχῃ προφητεία.</p>

			<p>Ἀγώνα ὑπεράνθρωπον ἔκανε κάθε ἡμέρα<br>
			μὲ προσευχὴ εἰς τὸν Θεό, τὰ χέρια σηκωμένα.</p>

			<p>Σαρακοστὴ περνοῦσε ὁλόκληρη μὲ αὐστηρὴ νηστεία, <br>
			δέρμα μόνον καὶ κόκκαλα στὸ σῶμα εἶχε ἡ Ἁγία.</p>

			<p>Μὲ λίγα φροῦτα, λάχανα λίγο νερὸ ἀκόμη,<br>
			κάθε βδομάδα ἔτρωγε, χωρὶς ν᾿ ἀλλάξῃ γνώμη.</p>

			<p>Εἰς τὴν αὐλὴ μεσάνυχτα ἔκανε προσευχή της,<br>
			βλέποντας ἔναστρο οὐρανό· ἔχαιρε ἡ ψυχή της.</p>

			<p>Μία νύχτα, μιὰ ἀδελφὴ βγαίνει ἀπ᾿ τὸ κελί της,<br>
			καὶ εἶδε τὴν γερόντισσα π᾿ ἔκανε προσευχή της.</p>

			<p>Καὶ ὅταν προσευχότανε στὴ γῆ δὲν ἐπατοῦσε,<br>
			δύο πῆχες ὑψηλότερα ἀπὸ τὴ γῆ πετοῦσε.</p>

			<p>Δύο κυπαρίσσια ἔγερναν στὴ γῆ τὴν κορυφή τους,<br>
			σὰν ἐτελείωνε ἡ προσευχὴ ἐλάμβαναν τὴν μορφή τους.</p>

			<p>Τὰ εὐλόγησε σταυροειδῶς μὲ τὸ δεξί της χέρι,<br>
			κι ἀνέβαιναν πάλι ψηλά, ὡσὰν τὸ περιστέρι.</p>

			<p>Σὲ λίγες ἡμέρες οἱ μοναχὲς εἴδανε στὴν κορφή τους<br>
			δύο μανδήλια κρεμαστὰ ποὺ εἴχανε μαζί τους.</p>

			<p>Καὶ ὅλες ἀπορούσανε· ρωτᾶ ἡ μιὰ τὴν ἄλλη,<br>
			στὴν κορυφὴ κυπαρισσιῶν ποιὸς νὰ τὰ εἶχε βάλει.</p>

			<p>Τότε τοὺς εἶπε ἡ μοναχὴ ποὺ εἶχε δεῖ τὸ θαῦμα·<br>
			χαρήκανε καὶ τρέξανε δάκρυσαν ἐν τῷ ἅμα.</p>

			<p>Ὅμως στενοχωρήθηκε ἡ Ἡγουμένη Εἰρήνη,<br>
			διότι τὴν ἐπρόδωσε ἡ Μοναχὴ ἐκείνη.</p>

			<p>Κανόνα τῆς ἐπέβαλε μὰ καὶ στὶς ἄλλες εἶπε<br>
			Μὴν μαρτυρεῖτε κανενὸς ὅτι σ᾿ ἐμένα δεῖτε.</p>

			<p>Στὴν Πόλι πάει ναυτικὸς τὴν ἐποχὴ ἐκείνη,<br>
			καὶ τρία μῆλα ἐδώρισε στὴ σεβαστὴν Εἰρήνη.</p>

			<p>Στέλνει ὁ Πανάγαθος Θεὸς στὸν δοῦλο Ἰωάννη,<br>
			μῆλα ἀπ᾿ τὸν παράδεισο, διανομὴ νὰ κάνῃ.</p>

			<p>Στὴν Πάτμο τὰ παρέλαβε Ἀπόστολος Κυρίου,<br>
			Χρυσοβαλάντου ἔφθασαν τόπο Μοναστηρίου.</p>

			<p>Καὶ ἡ ὁσία ἔκλαψε τὰ μῆλα σὰν λαμβάνει,<br>
			κι εὐχαριστοῦσε τὸν Θεὸ μὰ καὶ τὸν Ἰωάννη.</p>

			<p>Εἶχαν τρία χαρίσματα, Μῆλα τοῦ Παραδείσου,<br>
			στὴν ὀμορφιά, στὸ ἄρωμα, στὸ μέγεθος ἐξίσου.</p>

			<p>Μία ἑβδομάδα ἐνήστεψε, Θεὸν εὐχαριστοῦσε,<br>
			γιὰ τὴν μεγάλη δωρεὰν καὶ τὸν δοξολογοῦσε.</p>

			<p>Τὸ ἕνα μῆλο ἔκοψε, περνοῦν σαράντα ἡμέρες,<br>
			δίχως ψωμί, δίχως νερό, στοῦ παραδείσου σφαῖρες.</p>

			<p>Σὰν μυρωδιὰ εὐωδιαστὴ ἔβγαινε ἀπὸ τὸ στόμα,<br>
			καὶ ἀρωματιζότανε καὶ ὁ καιρὸς ἀκόμα.</p>

			<p>Μεγάλη Πέμπτη ἔκοψε δεύτερο μηλαράκι,<br>
			στὶς ἀδελφὲς τὸ ἔδωσε ἀπὸ ἕνα κομματάκι.</p>

			<p>Ὅλες σὰν ἐκοινώνησαν σὰν θεία εὐλογία,<br>
			ἔνοιωσαν μέσ᾿ στὸ στόμα τους ἄρρητη εὐωδία.</p>

			<p>Τὸ τρίτο μῆλο φύλαξε διὰ τὸν ἑαυτό της,<br>
			ἐφόσον ζοῦσε στὴ ζωὴ τὸ εἶχε φυλακτό της.</p>

			<p>Ἀπεύφευγε νὰ δοξασθῇ σὲ στόματα ἀνθρώπων, <br>
			δόξα ἐζητοῦσε πάντοτε τῶν αἰωνίων τόπων.</p>

			<p>Πολλὰ θαύματα ἔκανε στὸν κόσμο ὅταν ζοῦσε,<br>
			στὶς ἀδελφὲς παρήγγελνε· καμία δὲν μαρτυροῦσε.</p>

			<p>Ἄγγελος τὴν πληροφορεῖ πὼς ἡ ζωὴ τελειώνει,<br>
			σὲ ἕνα χρόνο ἀκριβῶς σὲ ἐκείνη φανερώνει.</p>

			<p>Ἰουλίου εἴκοσι ὀκτώ, ἀφότου θὰ ἑορτάσῃς<br>
			ἅγιον Παντελεήμονα, στὸν οὐρανὸ θὰ φθάσῃς.</p>

			<p>Ὅταν ὁ χρόνος πέρασε κάνει τὴν προσευχή της,<br>
			ἐνήστεψε, μῆλο ἔφαγε, τὸ φύλαγε μαζί της.</p>

			<p>Νουθέτησε τὶς ἀδελφὲς ἡ μακαρία Εἰρήνη<br>
			νὰ κάνουν θέλημα Θεοῦ ὡς ἔκανε κι ἐκείνη.</p>

			<p>Ἀφοῦ ἐπροσευχήθηκε, ὅλες τὶς χαιρετάει,<br>
			ἁγίους Ἀγγέλους ἔβλεπε κι ὅλο χαμογελάει.</p>

			<p>Κι ἔτσι μὲ πολλὴ χαρὰ τελείωσε ἡ ζωή της,<br>
			καὶ στὸν οὐράνιον Θεὸν ἔδωσε τὴν ψυχή της.</p>

			<p>Ἔζησε ἐπάνω ἐδῶ στὴ γῆ ἑκατὸν τρία χρόνια,<br>
			καὶ τώρα στὸν παράδεισο ἐκεῖ θὰ ζεῖ αἰώνια.</p>

			<p>Μεγάλος θρῆνος ἔγινε τότε στὸ μοναστήρι,<br>
			ἤτανε ἁγιώτατη, δὲν χάλαγε χατήρι.</p>

			<p>Πολὺ εὐωδία ἔβγαινε ἀπὸ τὸ λείψανό της,<br>
			κι ἀκόμα συνεχίζεται στὸν τάφο τὸν δικό της.</p>

			<p>Σὲ ὅλους κάνει θαύματα, μὲ πίστι σὰν ζητοῦνε,<br>
			δοξάζουν ὅλοι τὸν Θεὸν καὶ τὴν εὐχαριστοῦνε.</p>

			<p>Σὲ εὐχαριστῶ ὁ ἀνάξιος μέσα ἀπὸ τὴν καρδιά μου,<br>
			π᾿ ἀντέγραψε ἀπ᾿ τὸν βίον σου ἡ πέννα ἡ δικιά μου.</p>

			<p>Μία χάρι μόνο σοῦ ζητῶ· γιὰ ὅλους προσευχήσου,<br>
			νὰ ῾μαστε στὸν Παράδεισο, αἰώνια μαζί σου.</p>

			</td>
		</tr>
	</table>
</div>

<hr>

</body>

</html>