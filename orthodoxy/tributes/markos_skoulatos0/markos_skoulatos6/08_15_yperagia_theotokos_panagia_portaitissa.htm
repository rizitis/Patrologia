<html>

<head>
<meta http-equiv="Content-Type" content="text/html; charset=utf-8">
<meta http-equiv="Content-Language" content="el">
<title>Υπεραγία Θεοτόκος Παναγία Πορταΐτισσα</title>
<link rel="stylesheet" type="text/css" href="../styles.css">
</head>

<body lang="el">

<h1>Ὑπεραγία Θεοτόκος</h1>

<p style="text-align: center">Γενέσιον: 8 Σεπτεμβρίου<br>
Εἰσόδια: 21 Νοεμβρίου<br>
Εὐαγγελισμός: 25 Μαρτίου<br>
Σύναξις: 26 Δεκεμβρίου<br>
Ὑπαπαντή: 2 Φεβρουαρίου<br>
Κοίμησις: 15 Αὐγούστου<br>
Ἀπόδοσις Κοιμήσεως: 23 Αὐγούστου<br>
Κατάθεσις Τιμίας Ἐσθῆτος: 2 Ἰουλίου<br>
Κατάθεσις Τιμίας Ζώνης: 31 Αὐγούστου<br>
Σύναξις θαυμάτων Παμμακαρίστου: 1 Σεπτεμβρίου<br>
Ἁγίας Σκέπης: 1/28 Ὀκτωβρίου<br>
Ἀκάθιστος Ὕμνος: Σάββατον Ε´ ἑβδομάδος Νηστειῶν<br>
Ζωοδόχου Πηγῆς: Παρασκευὴ Διακαινησίμου</p>

<div align="center">
	<table border="0" cellpadding="8" cellspacing="1" id="table2">
		<tr>
			<td><h2>Πρόλογος</h2>

			<p>Σκέφτομαι πὼς παρατολμῶ νὰ ἀντιγράψω βίον<br>
			Ἀειπαρθένου Μαριάμ, βασίλισσας Ἁγίων.</p>

			<p>Μὲ ἀγάπη καὶ μὲ σεβασμὸ ὅμως θὰ προχωρήσω,<br>
			νὰ μὲ φωτίσῃ ἡ χάρις της ζητάω πρὶν ἀρχίσω.</p>

			<p>Ἀνάξιος καὶ ἁμαρτωλός, μητέρα Παναγιά μου,<br>
			φώτισε τὴν καρδίαν μου καὶ τὴν διάνοιὰν μου.</p>

			<p>Ἔπρεπε ἁμαρτίες μου πρωτύτερα νὰ κλάψω<br>
			καὶ ἔπειτα γιὰ τὸν βίον σου ἐγὼ νὰ ἀντιγράψω.</p>

			<p>Σὺ ἔσωσας τὸ γένος μας γλυκειά σας Παναγία<br>
			ἐγέννησες Θεάνθρωπον, βρήκαμε σωτηρία.</p>

			<p>Τοῦ οὐρανοῦ βασίλισσα, θύρα τοῦ παραδείσου,<br>
			προσεύχου πάντοτε γιὰ ἐμᾶς, ἦν ὁ Χριστὸς παιδί σου.</p>

			<p>Τὸ χέρι μου κρατᾶ χαρτὶ καὶ γράφει μὲ τὴν πένα,<br>
			ἄνθρωπος εἶμαι ἁμαρτωλός· «πῶς νὰ παινέσω ἐσένα;»</p>

			<p>Αὐτὸν τὸ διαλογισμὸ εἶχα στὸν ἑαυτόν μου,<br>
			καὶ ἔκανα ἐρώτησιν εἰς τὸν πνευματικόν μου.</p>

			<p>Μοῦ ἔδωσε τὴν ἄδεια, ὑπακοὴ τοῦ κάνω,<br>
			τὸ βίον σου σὲ ποίημα, τίποτα παραπάνω.</p>

			<p>Παρακαλῶ Παρθένε μου, ἱκέτευε Υἱόν σου,<br>
			νὰ λάβωμε παράδειγμα τὸν βίο τὸν δικό σου.</p>

			<h2>Ὑψηλὴ θέσις τῆς Παναγίας</h2>

			<p>Λέγεται ἀειπάρθενος πάντα ἡ Παναγία<br>
			ἄνευ ἀνδρὸς ἐγέννησε καὶ ἦλθε ἡ σωτηρία.</p>

			<p>Ἐγέννησε Ἰησοῦ Χριστόν, Υἱὸν Θεοῦ νὰ σώσῃ<br>
			μὲ σταυρικό του θάνατο τὴν ἄφεσι νὰ δώσῃ.</p>

			<p>Γι᾿ αὐτὸ μετὰ ἀπ᾿ τὸ Θεὸ ὅλοι στὴν Παναγία<br>
			νὰ προσευχόμεθα, σ᾿ αὐτὴ ποὺ ἔχει τὰ πρεσβεῖα.</p>

			<p>Υἱὸν Θεὸν παρακαλεῖ, ποὺ εἶναι καὶ παιδί της,<br>
			καὶ ὁ γλυκύτατος Χριστὸς ἀκούει τὴ φωνή της.</p>

			<p>Τὸ θάρρος καὶ ἡ ἐλπίδα μας εἶναι ἡ Παναγία,<br>
			νὰ ζήσωμε ὅλοι μας μαζὶ ζωὴν τὴν αἰωνία.</p>

			<p>Ὦ Κόρη ἀειπάρθενε καὶ τοῦ Χριστοῦ μητέρα,<br>
			τοῦ οὐρανοῦ βασίλισσα, Ἀγγέλων ὑπερτέρα.</p>

			<p>Προφῆτες προεφήτευσαν διὰ τὴν Παναγία,<br>
			περιγραφὴ ἂς κάνωμε Προφήτη Ἡσαΐα.</p>

			<p>Ὀκτὼ αἰῶνες πιὸ ἐμπρὸς ἀπὸ τὴ γέννησί της<br>
			«παρθένος τέξεται Υἱὸν» ἔγραφε ὁ προφήτης.</p>

			<p>Προεῖπε καὶ τὸ ὄνομα, Ἐμμανουὴλ ἀγόρι,<br>
			«ἄνευ ἀνδρὸς θὰ γεννηθῇ καὶ ἡ Παρθένος κόρη».</p>

			<h2>Τὸ Γενέσιον τῆς Θεοτόκου</h2>

			<p>Προφῆτες ἐπροφήτευσαν διὰ τὴν γέννησί της,<br>
			τὸν βίον, τὴν ἀποστολὴ καὶ τὴν καταγωγή της.</p>

			<p>Στὴ Ναζαρὲτ γεννήθηκε, χωριὸ τῆς Παλαιστίνης,<br>
			ἡ Ἄννα καὶ Ἰωκεὶμ εἶναι γονεῖς ἐκείνης.</p>

			<p>Ἄμεμπτοι καὶ ἐνάρετοι κι εὐσέβεια μεγάλη,<br>
			εἶχαν μεγάλες ἀρετὲς ποὺ δὲν τὶς εἶχαν ἄλλοι.</p>

			<p>Ὅμως δὲν εἴχανε παιδιά, καὶ ἦσαν τεθλιμμένοι,<br>
			καὶ σὲ βαθιὰ γεράματα ἦσαν προχωρημένοι.</p>

			<p>Δὲν ἀπελπίστηκαν ποτέ, ἔκαναν προσευχή τους,<br>
			καὶ ὁ Πανάγαθος Θεὸς ἄκουσε δέησί τους.</p>

			<p>Ἐπροσευχόνταν στὸ Θεὸ παιδὶ νὰ τοὺς χαρίσῃ,<br>
			θὰ τὸ ἀφιερώνανε Αὐτὸν νὰ ὑπηρετήσῃ.</p>

			<p>Ἡ προσευχὴ ἦταν δεκτὴ καὶ ἔγινε τὸ θαῦμα,<br>
			καὶ στὰ βαθιὰ γεράματα ἦν ἔγκυος ἡ Ἄννα.</p>

			<p>Κατέβη τότε Ἄγγελος κι ἐμίλησε μαζί τους,<br>
			τοὺς εἶπε ὅτι ὁ Θεὸς ἄκουσε προσευχή τους.</p>

			<p>Οἱ γέροντες πῆραν χαρά, Ἰωακεὶμ καὶ Ἄννα,<br>
			δοξολογοῦσαν τὸ Θεό, οἱ δυὸ γονεῖς ἀντάμα.</p>

			<p>Ἡ Ἄννα τότε ἐγέννησε μία μόνο θυγατέρα,<br>
			ποὺ ἠξιώθη νὰ γενῇ καὶ τοῦ Χριστοῦ μητέρα.</p>

			<p>Ἡ Παναγία γεννήθηκε ὀγδόῃ Σεπτεμβρίου,<br>
			ποὺ ἠξιώθη νὰ γενῇ μητέρα τοῦ Κυρίου.</p>

			<p>Σὲ μία εἰκόνα φαίνεται στὰ πρῶτα βήματά της,<br>
			τὴν ὁδηγεῖ ὁ ἄγγελος μητέρα τὴ δικιά της.</p>

			<p>Τριῶν χρονῶν σὰν ἔγινε τότε ἡ Παναγία,<br>
			εἰς τὰ Ἱεροσσόλυμα τὴν πᾶν᾿ στὴν ἐκκλησία.</p>

			<p>Γιορτάζομε Εἰσόδια εἴκοσι μία Νοεμβρίου<br>
			τὴν ἀφιέρωσαν γονεῖς στὸν οἶκο τοῦ Κυρίου.</p>

			<p>Ἦταν καὶ αὐτὸ ἀπ᾿ τὸν Θεὸ καὶ ἔπρεπε νὰ γίνῃ,<br>
			ἄμεμπτη καὶ ἀνέγγιχτη ἐκεῖ νὰ παραμείνῃ.</p>

			<p>Ἐπροσευχόταν στὸν Θεόν, ναὸν ὑπηρετοῦσε,<br>
			τὴν Διαθήκην Παλαιὰ ἐκεῖ ἐμελετοῦσε.</p>

			<p>Ἦταν σεμνὴ καὶ ταπεινή, ὑπομονὴ τελεία,<br>
			δὲν ἄφηνε στὴ σκέψι της κακία καὶ ἁμαρτία.</p>

			<p>Ἁγνὴ ἦταν ἀμόλυντη καὶ ἄχραντος παρθένος,<br>
			μητέρα ἔγινε Χριστοῦ, σώζει ἀνθρώπων γένος.</p>

			<h2>Ἀρετὲς τῆς Παναγίας</h2>

			<p>Πρώτη ἀπὸ τὶς ἀρετές, εἶχε μεγάλη πίστι,<br>
			ὡσὰν τὸ γάργαρο νερὸ ποὺ τρέχει ἀπὸ τὴ βρύσι.</p>

			<p>Δευτέρα ἀπ᾿ τὶς ἀρετὲς ἐρχόταν ἡ σεμνότης,<br>
			ἔκρυβε αὐτὴ τὴν ἀρετή, στὸ θεῖο πρόσωπό της.</p>

			<p>Ἔπειτα ἡ ὑπακοὴ καὶ αὐτὴ τὴν ἐκοσμοῦσε<br>
			ὑποταγὴ εἰς τὸν Θεό, τὸ νόμο του ἐκτελοῦσε.</p>

			<p>Σύνεσι εἶχε πλούσια, ἤτανε μυαλωμένη,<br>
			γι᾿ αὐτὸ τῆς εἶπε ὁ ἀρχάγγελος· ἦν κεχαριτωμένη.</p>

			<p>Ἀνώτερη τῶν ἀρετῶν ἦταν ἡ ἁγιότης<br>
			ἀειπαρθένου Μαριὰμ εἶχε τὸ προσωπό της.</p>

			<p>Ἄσπιλος καὶ ἀμόλυντος καὶ ἀειπαρθενία,<br>
			κρίνος λευκὸς καὶ καθαρὸς ἦταν ἡ Παναγία.</p>

			<p>Τὸ Πνεῦμα τὸ Πανάγιον τὴν εἶχε ἐλευθερώσει,<br>
			στῶν προπατόρων τὴν ἀρὰν ἄφεσι εἶχε δώσει.</p>

			<h2>Ἐφηβεία καὶ ἀρραβὼν μὲ τὸν Ἰωσήφ</h2>

			<p>Στὸ ἔτος τὸ δωδέκατο στὴ Ναζαρὲτ πηγαίνει,<br>
			γιατὶ δὲν ἐπετρέπετο εἰς τὸν ναὸν νὰ μένῃ.</p>

			<p>Γονεῖς της τότε ἐπέθαναν καὶ εἶχεν ὀρφανέψει,<br>
			μὲ δυσκολίες ἔζησε τότε σ᾿ αὐτὴ τὴ θέσι.</p>

			<p>Κατέφευγε σὲ προσευχή, ἔκανε ἱκεσία,<br>
			καὶ εἶχε ἀπὸ τὸν Θεὸ μεγάλη προστασία.</p>

			<p>Στὴ Ναζαρὲτ οἱ ἄνθρωποι εἶχαν ἀγριοσύνη,<br>
			ἡ Παναγία φρόντισε ἀμόλυντη νὰ μείνῃ.</p>

			<p>Τὸ περιβάλλον βρωμερὸ εἰς τὸ χωριὸ ἐκεῖνο,<br>
			ἡ Παναγία ἔζησε σὰν μυρωμένο κρίνο.</p>

			<p>Ἐζοῦσε μὲ ἁγνότητα εἰς τὸν Θεὸ νὰ ἀρέσῃ,<br>
			νὰ πάῃ στὸν Παράδεισο, νὰ ἔχῃ τὴν πρώτη θέσι.</p>

			<p>Ἐκεῖ ἐργαζόταν γιὰ νὰ ζῇ καὶ στὰ φορέματά της<br>
			ἀπέφευγε τὸν στολισμό, εἶχε τὰς ἀρετάς της.</p>

			<p>Εἶχε πολλὴν ταπείνωσι, μεγάλη καλωσύνη,<br>
			ἁγνότητα, ὑπομονή, φόβο, ἁγιωσύνη.</p>

			<p>Προσεύχεται κάθε στιγμὴ καὶ νύχτα καὶ ἡμέρα,<br>
			πάντοτε στὸν οὐράνιο καὶ πάνσοφο Πατέρα.</p>

			<p>Νὰ τὴν φυλάξῃ ὁ Θεὸς ἀπὸ τὴν ἁμαρτία<br>
			καὶ τὴν ψυχή της καθαρὴ εἶχεν ἡ Παναγία.</p>

			<p>Δεκαέξι ἐτῶν σὰν ἔγινε τότε ἡ Παναγία,<br>
			μνηστεύθηκε τὸν Ἰωσὴφ ποὺ ζοῦσε ἐν χηρείᾳ.</p>

			<p>Ὁ Ἰωσὴφ εἶχε παιδιὰ ἀπὸ τὴ σύζυγό του,<br>
			καὶ ὁ Θεὸς τοῦ ἔστειλε Παρθένο στὸ πλευρό του.</p>

			<p>Παιδιὰ τοῦ ἄφησε ὀρφανὰ εἰς τοῦ Θεοῦ ἐλπίδα,<br>
			τὰ ἔτρεφε ἄγγελος Θεοῦ καὶ εἶχε τὴ φροντίδα.</p>

			<p>Ἀπὸ τὴν θεία πρόνοια ἔλαβε ὁδηγία,<br>
			νὰ γίνῃ φύλακας πιστὸς παρθένου Παναγίας.</p>

			<h2>Εὐαγγελισμὸς τῆς Θεοτόκου</h2>

			<p>Ἐνάρετος ὁ Ἰωσήφ, δίκαιος ἐν τῷ ἅμα,<br>
			Παρθένου ἦταν φύλακας σὰν ἔγινε τὸ θαῦμα.</p>

			<p>Μένει ἡ Παρθένος ἔγκυος ἐκ Πνεύματος Ἅγιου<br>
			διότι ἦταν ἐντολὴ Πατρὸς ἐπουρανίου.</p>

			<p>Ἐὰν δὲν εἶχε φύλακα, θὰ τὴν λιθοβολοῦσαν,<br>
			οἱ Ἰουδαῖοι τοῦ Μωυσῆ τὸν νόμο ἐτηροῦσαν.</p>

			<p>Ἤτανε ἀπαραίτητη ἐκείνη ἡ μνηστεία,<br>
			γέννησι ὑπερφυσικὴ ἀπὸ τὴν Παναγία.</p>

			<p>Ἦταν τότε ἐποχὴ ποὺ ὑπέφερε ὁ κόσμος,<br>
			μὲ θλίψι καὶ διαφθορά, πυκνὸ σκοτάδι μόνο.</p>

			<p>Χιλιάδες χρόνια ἐπέρασαν ἀπὸ τοὺς πρωτοπλάστους,<br>
			τοὺς εἶχε διώξει ὁ Θεός, ἔκαναν θέλημά τους.</p>

			<p>Θεὸς Πατέρας οἰκτιρμῶν, λυπήθηκε τὸ πλάσμα,<br>
			καὶ τότε προανήγγειλε γιὰ τὸ μεγάλο θαῦμα.</p>

			<p>Σωτὴρ Υἱὸν θὰ ἔστελνε τὸν κόσμο γιὰ νὰ σώσῃ,<br>
			καὶ πρωτοπλάστων τὴν ἀρά, τὴν ἄφεσι νὰ δώσῃ.</p>

			<p>Ἀπὸ τὴν Εὔα ἔγινε ἡ πρώτη ἁμαρτία,<br>
			μὰ τὴν ἐξάλειψε ὁ Θεὸς μέσ᾿ ἀπ᾿ τὴν Παναγία.</p>

			<p>Θεὸς γίνεται ἄνθρωπος ἐκ Πνεύματος Ἁγίου<br>
			εἶναι ὁ ἀκατάληπτος τρόπος τοῦ μυστηρίου.</p>

			<p>Καὶ τὸ μεγάλο ἄγγελμα γεννήσεως Κυρίου,<br>
			μήνυμα φέρνει ἀρχάγγελος Πατρὸς ἐπουρανίου.</p>

			<p>Ὁ Γαβριὴλ ἀρχάγγελος μήνυμα φέρει ξένον,<br>
			στὴ Ναζαρὲτ εἰσέρχεται στὴν Μαριὰμ παρθένο.</p>

			<p>Τὸν εἶχε στείλει ὁ Θεὸς ἐπῆγε κατευθείαν,<br>
			χαρμόσυνο τὸ μήνυμα νὰ εἰπῇ εἰς τὴν Μαρίαν.</p>

			<p>Ἐμπῆκε στὸ σπιτάκι της, εὐθὺς τὴν χαιρετάει<br>
			καὶ πάλι ὁ ἀρχάγγελος εὐθὺς τῆς ἀπαντάει.</p>

			<p>«Χαῖρε κεχαριτωμένη Μαρία, ὁ Κύριος μετὰ σοῦ,<br>
			εὐλογημένη σὺ ἐν γυναιξὶ, <br>
			εὐλογημένος ὁ καρπὸς τῆς κοιλίας σου».</p>

			<p>Τὸν ἄγγελο ἐξ οὐρανοῦ σὰν εἶδε ἡ Παναγία<br>
			ἐτότε θορυβήθηκε καὶ εἶχεν ἀπορία.</p>

			<p>Ποῖος νὰ εἶν᾿ ὁ ἀσπασμὸς σκέπτεται ἡ Παναγία,<br>
			τὴν βγάζει ὁ ἀρχάγγελος ἀπ᾿ τὴν ἀμηχανία.</p>

			<p>Νὰ μὴ φοβᾶσαι Μαριάμ, Θεοῦ εὖρες τὴ χάρι,<br>
			σὲ στόλισαν οἱ ἀρετές, εἶσαι μαργαριτάρι.</p>

			<p>Καὶ τώρα στὴν κοιλίαν σου ἀμέσως θὰ συλλάβῃς,<br>
			Υἱὸς θὰ εἶναι τὸ παιδὶ καὶ Ἰησοῦ θὰ ὀνομάσῃς.</p>

			<p>Ἡ Παναγία ἀπορεῖ, ἐρώτησι τοῦ κάνει,<br>
			ἄνδρα ποτὲ δὲν ἐγνώρισα, δὲν ἔβαλα στεφάνι.</p>

			<p>Καὶ ἀμέσως ὁ ἀρχάγγελος λύνει τὴν ἀπορία·<br>
			-θὰ γίνῃ ὑπερφυσικῶς, λέγει στὴν Παναγία.</p>

			<p>Τὸ Πνεῦμα τὸ Πανάγιον θὰ σὲ ἐπισκιάσῃ,<br>
			Υἱὸς Θεοῦ θὰ γεννηθῇ, ποὺ ἔκτισε τὴν πλάσι.</p>

			<p>Καὶ τότε μὲ συγκίνησι τοῦ λέγει ἡ Παναγία·<br>
			νὰ γίνῃ ὅπως ἐμίλησες, Θεοῦ παραγγελία.</p>

			<p>«Ἰδοὺ ἡ δούλη Κυρίου, γένοιτὸ μοι κατὰ τὸ ῥῆμά σου».</p>

			<p>Σὰν εἶπε ὁ ἀρχάγγελος· «Χαῖρε Κεχαριτωμένη»,<br>
			ἀναχωρεῖ εἰς τοὺς οὐρανοὺς καὶ στὸν Θεὸν πηγαίνει.</p>

			<h2>Ἡ ἐπίσκεψις στὴν Ἐλισάβετ</h2>

			<p>Ἡ Παναγία σκεπτικὴ ποὺ ἔμεινε μονάχη<br>
			δὲν ἤθελε τὸ μυστικὸ ὁ κόσμος νὰ τὸ μάθῃ.</p>

			<p>Εἰς τὸν μνηστήρα Ἰωσὴφ δὲν εἶπε ἱστορία,<br>
			ἴσως νὰ μὴν τὴν πίστευε τὴ Δέσποινα Μαρία.</p>

			<p>Τὸ Πνεῦμα ὅμως τὸ Ἅγιον ποὺ τὴν παρακινοῦσε,<br>
			στὴν Ἐλισάβετ συγγενῆ, ἐκεῖ τὴν ὁδηγοῦσε.</p>

			<p>Τρεῖς ἡμέρες τότε ἐβάδιζε, μόνη, ὁδοιπορία,<br>
			στὴν Ὀρεινὴ νὰ πορευθῇ ἡ πάνσεμνος Μαρία.</p>

			<p>Ἡ Ἐλισάβετ ἐγέρασε, ἡ γυνὴ τοῦ Ζαχαρίου,<br>
			αὐτοὶ οἱ δυὸ ἦσαν οἱ γονεῖς Προδρόμου τοῦ Ἁγίου.</p>

			<p>Τὸν Ἰωάννη Πρόδρομο εἰς τὰ γεράματά της<br>
			ἐγέννησε θαυματουργικὰ μετὰ τὶς προσευχές της.</p>

			<p>Ταπείνωσιν ἔδειξε ὁ Χριστός, πῆγε στὸν Ἰορδάνη,<br>
			τὸ βάπτισμα ἐζήτησε ἀπὸ τὸν Ἰωάννη.</p>

			<p>Ἡ Ἐλισάβετ σεβασμὸ δείχνει στὴν Παναγία,<br>
			«εὐλογημένο ἀποκαλεῖ καρπὸν ἐν τῇ κοιλίᾳ».</p>

			<p>Τὸ Πνεῦμα τὸ Πανάγιον τὴν εἶχε εἰδοποιήσει,<br>
			πὼς ἡ μητέρα τοῦ Χριστοῦ θὰ τήνε συναντήσῃ.</p>

			<p>Μεγάλη Χάρι τοῦ Θεοῦ ἐπῆρε ἡ Παρθένος,<br>
			Σωτῆρα ἔτεκε Χριστόν, σώζει ἀνθρώπων γένος.</p>

			<p>Στὴν Ἐλισάβετ ἀπαντᾶ σοφὰ ἡ Παναγία,<br>
			δοξολογοῦσε τὸν Θεὸ ἡ πάνσεμνος Μαρία.</p>

			<p>Ἐνάτη ᾠδὴ στὰς ἑορτὰς ποὺ ψάλλει ἡ Ἐκκλησία<br>
			ὀφείλεται στὴν ἄχραντον Παρθένον Παναγία.</p>

			<p>Ἔχει βαθιὰ νοήματα τῆς Παναγίας ὁ ὕμνος,<br>
			Παρθένος ἔτεκε Χριστόν, τοῦ παραδείσου κρίνος.</p>

			<p>Στὴν Ἐλισάβετ ἐκάθισε τρεῖς μῆνες ἡ Μαρία,<br>
			ζοῦσαν χαρὰ πνευματική, ἀγάπη, εὐτυχία.</p>

			<h2>Ὄνειρο τοῦ Ἰωσήφ</h2>

			<p>Στὴ Ναζαρὲτ ἐπέστρεψε μετὰ ἡ Παναγία,<br>
			ἐγκυμοσύνη ὁ Ἰωσὴφ βλέπει εἰς τὴ Μαρίαν.</p>

			<p>Νὰ καταλάβῃ δὲν μπορεῖ, οὔτε νὰ τὸ χωνέψῃ,<br>
			ποὺ κοίταζε ἀειπάρθενο νὰ εἶναι σὲ αὐτὴ τὴ θέσι.</p>

			<p>Δὲν ἤξευρε γιὰ ἄσπορο κύησι Θεανθρώπου,<br>
			νὰ τὴν ἐξορίσῃ ἐσκέφτηκε ἀμέσως κι ἐπιτόπου.</p>

			<p>Φοβᾶται ὅμως τὸ Θεό, νὰ κοιμηθῇ πηγαίνει,<br>
			στὸν ὕπνο του ἄγγελος Θεοῦ πῆγε, τοῦ παραγγέλλει.</p>

			<p>Ὁ ἄγγελος τοῦ Ἰωσὴφ δίνει σαφῆ ὁδηγία,<br>
			ἁγνὴ παρθένος κι ἄσπιλος εἶναι ἡ Παναγία.</p>

			<p>Νὰ τὴν προσέχῃ ἐφ᾿ ἑξῆς, νὰ τὴ διαφυλάξῃ,<br>
			νὰ εἶναι πιστὸς της φύλακας, κανεὶς μὴν τὴ πειράξῃ.</p>

			<p>Ἐκεῖνο ποὺ θὰ γεννηθῇ εἶναι ἐντολὴ Κυρίου<br>
			θὰ γεννηθῇ Υἱὸς Θεοῦ ἐκ Πνεύματος Ἁγίου.</p>

			<p>Θὰ τὸ ὀνομάσῃς Ἰησοῦ, θὰ σώσῃ τὸν λαό του,<br>
			θὰ θυσιάσῃ ἑαυτὸν ἀπὸ ἁμαρτιῶν του.</p>

			<p>Τῶν πρωτοπλάστων θὰ σβηστῇ ἡ πρώτη ἁμαρτία,<br>
			θάνατο θὰ ἔχει σταυρικὸ διὰ φιλανθρωπία.</p>

			<p>Ὑπήκουσεν ὁ Ἰωσὴφ στὸ θέλημα Κυρίου,<br>
			ὅτι θὰ εἶναι τὸ τεχθὲν ἐκ Πνεύματος Ἁγίου.</p>

			<p>Μὲ σεβασμὸ ὁ Ἰωσὴφ πάντα στὴν Παναγία,<br>
			ἔζησε βίον ἅγιον, τὴν εἶχε σὲ προστασία.</p>

			<h2>Γέννησις τοῦ Χριστοῦ</h2>

			<p>Ὁ Καίσαρας ὁ Αὔγουστος τὴν ἐποχὴ ἐκείνη,<br>
			ἔβγαλε μία διαταγὴ ἀπογραφὴ νὰ γίνῃ.</p>

			<p>Παρθένος καὶ ὁ Ἰωσὴφ στὴ Βηθλεὲμ πηγαίνουν,<br>
			ἀπὸ ἐκεῖ κατήγοντο, ἀπὸ Δαυὶδ τοῦ γένους.</p>

			<p>Παραμονὲς τοῦ τοκετοῦ τότε ἡ Παναγία<br>
			ἀντὶ νὰ ξεκουράζεται, κάνει ὁδοιπορία.</p>

			<p>Εἴκοσι ὧρες βάδιζαν, περίπου ἑξήντα μίλια,<br>
			κόπωσι ἐξοντωτικὴ ποὺ τρέμανε τὰ χείλια.</p>

			<p>Σὰν ἔφθασαν στὴ Βηθλεὲμ Παρθένος κουρασμένη<br>
			νὰ εὕρῃ ἕνα κατάλυμα ὁ Ἰωσὴφ πηγαίνει.</p>

			<p>Ὅμως δὲν βρίσκει πουθενὰ σπίτι ἢ πανδοχεῖο,<br>
			Παρθένος νὰ ξεκουραστῇ, ἦταν χειμώνας, κρύο.</p>

			<p>Ἀπελπισμένος ὁ Ἰωσὴφ προχώρησε σὲ στάβλο,<br>
			ἐκεῖ ζῶα βρισκότανε, τὸ ἕνα πλάϊ στὸ ἄλλο.</p>

			<p>Ἄκακα τὰ τετράποδα, τροφήν τους ἐμασοῦσαν,<br>
			Παρθένος καὶ ὁ Ἰωσὴφ μαζί τους κατοικοῦσαν.</p>

			<p>Στὸ στάβλο ἐγέννησε Χριστὸ μητέρα Παναγία<br>
			ποὺ ὁ Ἰωσὴφ δὲν ἔβρισκε ἀλλοῦ φιλοξενία.</p>

			<p>Ζεστὸ ἀχνὸ ἐζέσταιναν τὰ ζῶα τὸν Χριστόν μας,<br>
			ἔγινε ὁ Θεὸς ἄνθρωπος διὰ καλὸ δικόν μας.</p>

			<p>Βλέπουμε πὼς ὁ ἄνθρωπος ἔχει ἀχαριστία,<br>
			δὲν βρέθηκε κατάλυμα διὰ τὴν Παναγία.</p>

			<p>Ἐκεῖ κοντὰ στὸ σπήλαιο βοσκοὶ μὲ τὰ κοπάδια,<br>
			εἶδαν ἀστέρι φωτεινό, δὲν εἶχε ἄλλα βράδια.</p>

			<p>Φοβήθηκαν, μὰ ἄγγελος δίνει πληροφορία,<br>
			πὼς τὸν Χριστὸν ἐγέννησε Παρθένος ἡ Μαρία.</p>

			<p>Ἐτότε τοὺς προέτρεψε νὰ πᾶν᾿ νὰ προσκυνήσουν·<br>
			Υἱὸς Θεοῦ ἦν τὸ παιδί, μὲ δόξα νὰ τιμήσουν.</p>

			<p>Ἡ Παναγία μὲ στοργὴ φροντίζει τὸ παιδί της,<br>
			εἶναι Θεὸς καὶ ἄνθρωπος υἱὸς μονογενής της.</p>

			<h2>Ὑπαπαντὴ τοῦ Κυρίου</h2>

			<p>Σαράντα ἡμέρες πέρασαν ἀπὸ τὴ γέννησί του,<br>
			ἡ Παναγία ἐφρόντισε γιὰ τὴ σαράντησί του.</p>

			<p>Εἰς τὰ Ἱεροσόλυμα, Ναοῦ τοῦ Σολομῶντος,<br>
			Παρθένος ἐσαράντισε, τοῦ Ἰωσὴφ παρόντος.</p>

			<p>Ἔλεγε ὁ νόμος Μωυσῆ νὰ κάνουνε θυσία,<br>
			δυὸ περιστέρια λαμπερὰ προσφέρει ἡ Παναγία.</p>

			<p>Βρῆκαν πρεσβύτη Συμεὼν ἐκεῖ στὴν ἐκκλησία,<br>
			εὐχαριστοῦσε τὸν Θεόν, Χριστὸν καὶ Παναγία.</p>

			<p>Διότι ἀξιώθηκε στὰς χεῖρας του νὰ πιάσῃ<br>
			Θεοῦ Υἱὸν ἀληθινὸν ποὺ ἔκανε τὴν πλᾶσι.</p>

			<p>Χαρούμενος ὁ Συμεὼν βλέπει τὴν Παναγία,<br>
			εἶχε Θεοῦ τὴν φώτισι καὶ λέγει προφητεία.</p>

			<p>Ὅσοι πιστεύουνε σ᾿ Αὐτὸν ἄνθρωποι θὰ σωθοῦνε,<br>
			καὶ ὅσοι ἀπιστήσουνε θὰ καταδικαστοῦνε.</p>

			<p>Καὶ πάλι προεφήτευσε καὶ εἶπε στὴν Παναγία,<br>
			ὅτι μαχαίρι δίκοπο θὰ λάβῃ στὴν καρδία.</p>

			<p>Προαναγγέλλει σταύρωσι, πόνο, δοκιμασία,<br>
			θὰ σταυρωθῇ νὰ ξεπλυθῇ Ἀδὰμ ἡ ἁμαρτία.</p>

			<h2>Προσκύνησις τῶν Μάγων</h2>

			<p>Ὅταν ἐγεννήθηκε ὁ Χριστός, ἐφάνηκε ἕνα ἀστέρι,<br>
			τρεῖς μάγοι τότε τὸ εἴδανε σ᾿ Ἀνατολῆς τὰ μέρη.</p>

			<p>Φωτίστηκαν ἀπ᾿ τὸν Θεόν, πῆγαν στὴν Παλαιστίνη,<br>
			Ἡρώδης ἦταν βασιλιὰς τὴν ἐποχὴ ἐκείνη.</p>

			<p>Οἱ μάγοι τότε ἄκακοι Ἡρώδη ἐρωτοῦσαν<br>
			Χριστὸς ἐγεννήθη βασιλεὺς καὶ θὰ τὸν προσκυνοῦσαν.</p>

			<p>Ἀκούει λέξι «βασιλεὺς» ὁ ἄθεος Ἡρώδης,<br>
			ταράχθηκε, κιτρίνισε, ἔγινε θηριώδης.</p>

			<p>Τοὺς γραμματεῖς κι ἀρχιερεῖς ἐρωτᾶ μὲ ἀπορία,<br>
			γραφὲς νὰ ἰδοῦν καὶ νὰ τοῦ εἰποῦν γέννησι τοῦ Μεσσία.</p>

			<p>Τοῦ εἶπαν πὼς θὰ γεννηθῇ στῆς Ἰουδαίας πόλι,<br>
			ποὺ ὀνομάζουν Βηθλεὲμ καὶ τὴ γνωρίζουν ὅλοι.</p>

			<p>Ἡρώδης τώρα ἐρωτᾶ μάγους μὲ πονηρία<br>
			νὰ μάθῃ ποὺ ἐγέννησε Χριστὸν ἡ Παναγία.</p>

			<p>Ὅτι θὰ πήγαινε κι αὐτὸς γιὰ νὰ τὸν προσκυνήσῃ,<br>
			μὰ εἶχε δόλο στὴν καρδιὰ νὰ τὸν δολοφονήσῃ.</p>

			<p>Ἀπὸ Ἱεροσόλυμα ἔφυγαν οἱ τρεῖς μάγοι,<br>
			στῆς Βηθλεὲμ τὸ σπήλαιο φθάσαν ἐκεῖ τροχάδην.</p>

			<p>Γονάτισαν καὶ προσκυνοῦν τὸ βρέφος μάνι μάνι<br>
			καὶ δῶρα τοῦ προσφέρουνε σμύρνα, χρυσό, λιβάνι.</p>

			<p>Στὸ Ἅγιον Ὄρος βρίσκονται, στοῦ Παύλου μοναστήρι,<br>
			φυλάσσουνε μὲ σεβασμὸ τίμιοι καλογῆροι.</p>

			<p>Θεὸς τοὺς μάγους εἰδοποιεῖ μὴν πᾶνε στὸν Ἡρώδη,<br>
			ποὺ τοὺς σκοπούς του ἐγνώριζε ἦσαν δηλητηριώδη.</p>

			<p>Ἐστράφηκαν στὴν χώρα τους δι᾿ ἄλλης ὁδοῦ οἱ μάγοι<br>
			καὶ τὸν Ἡρώδη ἄφησαν νὰ μένῃ στὸ σκοτάδι.</p>

			<h2>Σφαγὴ τῶν Νηπίων καὶ Φυγὴ εἰς Αἴγυπτον</h2>

			<p>Σὰν εἶδε πὼς τὸν γέλασαν βγάζει δικό του τρόπο<br>
			νὰ ἐξοντώσῃ τὸ Χριστὸ στῆς Βηθλεὲμ τὸν τόπο.</p>

			<p>Διέταξε τότε σφαγὴ σὲ ὅλα τὰ παιδία<br>
			ὅσα εἴχανε τὰ χρόνια τους δύο στὴν ἡλικία.</p>

			<p>Ὅμως προτοῦ ἐκτελεσθῇ αὐτὴ ἡ ἀπόφασίς του,<br>
			παίρνει ὁ Ἰωσὴφ ἀπὸ ψηλὰ Θεοῦ τὴν προσταγή του.</p>

			<p>Νὰ φύγουν γιὰ τὴν Αἴγυπτο, ἀπὸ τὴν Ἰουδαία,<br>
			θὰ τοὺς φυλάξῃ ὁ Θεὸς καὶ θὰ περνοῦν ὡραία.</p>

			<p>Ἄγγελος στὸν Ἰωσὴφ δίνει παραγγελία,<br>
			καὶ ἔφυγαν γιὰ τὴν Αἴγυπτο, δίχως ἀργοπορία.</p>

			<p>Ἀνέβηκε σ᾿ ἕνα ἄλογο τότε ἡ Παναγία,<br>
			μπροστὰ κρατοῦσε τὸ Χριστὸ μικρὸν στὴν ἡλικία.</p>

			<p>Στὴν Αἴγυπτο θὰ ἔμεναν ὡς τέλος τοῦ Ἡρώδη<br>
			καρδιά του ἦταν ἄσπλαχνη, σκληρὴ καὶ βορβορώδης.</p>

			<h2>Ζωὴ στὴν Ναζαρέτ</h2>

			<p>Ἡ Παναγία, ὁ Ἰωσὴφ καὶ ὁ Χριστὸς πηγαίνουν<br>
			στὴ Ναζαρὲτ στὸ σπίτι τους καὶ τὴν ζωὴ διαβαίνουν.</p>

			<p>Τὶς ἐργασίες ἔκανε ἡ Παναγία στὸ σπίτι,<br>
			φρόντιζε σὰν νοικοκυρὰ μὲ τοῦ Θεοῦ τὴν πίστι.</p>

			<p>Ἐπῆρε παιδιὰ τοῦ Ἰωσὴφ γιὰ νὰ τὰ ἀναθρέψῃ,<br>
			ποὺ πέθανε ἡ γυναίκα του, τότε εἶχε χηρέψει.</p>

			<p>Ἁγνὸς σεμνὸς ὁ Ἰωσὴφ σὰν μυρωμένος κρίνος,<br>
			στὴν Παναγία φύλακας πιστὸς ἦταν ἐκεῖνος.</p>

			<p>Ἕξι παιδιὰ τοῦ Ἰωσὴφ τρέφει ἡ Παναγία,<br>
			μαζὶ μὲ Ἰησοῦν Χριστὸν στὴν ἴδια τὴν οἰκία.</p>

			<p>Ἁγία οἰκογένεια στὴ Ναζαρὲτ ἐζοῦσαν<br>
			καὶ κάθε μέρα ὅλοι τους Θεὸν δοξολογοῦσαν.</p>

			<h2>Δωδεκαετὴς εἰς τὸν Ναόν</h2>

			<p>Ὁ Ἰησοῦς μεγάλωνε, δώδεκα ἦταν χρόνων,<br>
			ἡ Παναγία καὶ ὁ Ἰωσὴφ δὲν τὸν ἀφῆναν μόνο.</p>

			<p>Εἰς τὰ Ἱεροσόλυμα ἐπῆγαν νὰ προσκυνήσουν,<br>
			καὶ τὶς θυσίες στὸ ναὸν νὰ παρακολουθήσουν.</p>

			<p>Γυρίζοντας γιὰ Ναζαρέτ, τὸν Ἰησοῦ ζητᾶνε,<br>
			ὁλημερὶς τὸν ἔψαχναν δὲν ξέρανε ποὺ νἆναι.</p>

			<p>Τέλος τὸν εὑρῆκαν στὸ ναὸ τῶν Ἱεροσολύμων,<br>
			σοφοὺς δασκάλους ἄκουγε, ῥήματα τῶν φρονίμων.</p>

			<p>Ἐλυπήθηκε ἡ μητέρα του, ὁποὺ τὸν εἶχε χάσει,<br>
			ὅταν τὸν ηὗρε ἔκαμε μὲ πόνο ἐξετάσεις.</p>

			<p>Γιατὶ τὸ ἔκανες αὐτό; τοῦ λέγει ἡ Παναγία,<br>
			τρεῖς ἡμέρες σὲ γυρεύουμε, εἴχαμε ἀγωνία.</p>

			<p>Ὁ Ἰησοῦς ἀπήντησε τότε στὴν Παναγία·<br>
			δὲν ξέρετε οἶκος Θεοῦ εἶναι ἡ ἐκκλησία.</p>

			<p>Στὸ σπίτι τοῦ Πατέρα μου θὰ ἔπρεπε νὰ ᾿ρθῆτε,<br>
			νὰ μὴ γυρεύετε ἀλλοῦ εὔκολα νὰ μ᾿ εὑρῆτε.</p>

			<p>Τὰ λόγια αὐτὰ ἡ Παναγιὰ ἔκρυβε στὴν καρδιά της,<br>
			πῶς ἤτανε Υἱὸς Θεοῦ· εἶχε Θεὸν μπροστά της.</p>

			<p>Ἔφυγαν γιὰ τὴ Ναζαρέτ· ὁ Ἰησοῦς Χριστός μας<br>
			τοὺς ἔκανε ὑπακοὴ Κύριος καὶ Θεός μας.</p>

			<p>Ὁ Ἰωσὴφ ὁ ξυλουργὸς ἔκανε ἐργασία<br>
			μὲ σεβασμὸ ἐφύλαγε Χριστὸν καὶ Παναγία.</p>

			<p>Τὸν Ἰωσὴφ ὁ Κύριος στὴν τέχνη βοηθοῦσε<br>
			ἄλετρα κάνει γεωργῶν τὰ ξύλα ἐπελεκοῦσε.</p>

			<h2>Δημόσιος βίος τοῦ Κυρίου</h2>

			<p>Λεπτομερῶς δὲν γράφουμε τὸ βίον Παναγίας<br>
			στὴν Διαθήκη τὴν Καινὴν δὲν ἔχουμε στοιχεῖα.</p>

			<p>Τὴν βλέπουμε εἰς τὴν Κανὰ στὸ γάμο νὰ πηγαίνει<br>
			μαζὶ μὲ Ἰησοῦ Χριστὸν ἤτανε καλεσμένη.</p>

			<p>Ἔκανε τότε ὁ Κύριος τὸ πρῶτο του τὸ θαῦμα,<br>
			καὶ ἔγινε τὸ νερὸ κρασὶ ἀμέσως ἐν τῷ ἅμα.</p>

			<p>Τὸ ἤπιαν καὶ εὐφράνθησαν ὅλοι οἱ καλεσμένοι,<br>
			εἶναι Θεὸς ἀληθινὸς σ᾿ ὅλη τὴν οἰκουμένη.</p>

			<p>Τριάντα ἐτῶν ὁ Κύριος πῆγε στὸν Ἰορδάνη<br>
			ἐζήτησε νὰ βαπτισθεῖ ἀπὸ τὸν Ἰωάννη.</p>

			<p>Καὶ ὅταν ἐβαπτίστηκε στὴ Ναζαρὲτ πηγαίνει,<br>
			καὶ ἄρχισε τὸ κήρυγμα σ᾿ ὅλη τὴν οἰκουμένη.</p>

			<p>Ἔλεγαν οἱ Ναζαρηνοί· ποῦ ἔμαθε σοφία,<br>
			ποιὸς τοῦ ἔδωσε τὴν δύναμι καὶ κάνει ὁμιλία.</p>

			<p>Καὶ ἠκολούθη τὸ Χριστὸ τότε ἡ Παναγία,<br>
			μία ἡμέρα εὑρισκότανε στὴν πόλι Βηθανία.</p>

			<p>Γλυκύτατος ὁ Κύριος, κήρυγμα ἐμιλοῦσε,<br>
			σὰν μέλι ἦν τὰ λόγια του, τὸν κόσμο ὁδηγοῦσε.</p>

			<p>Ἐκτὸς ἀπὸ τοὺς μαθητές, γυναῖκες μυροφόρες<br>
			μὲ σεβασμὸ καὶ εὐλάβεια τὸν ἄκουγαν οἱ κόρες.</p>

			<p>Μὲ μυροφόρες συντροφιὰ κάνει ἡ Παναγία,<br>
			καὶ διηκόνουν τὸν Χριστὸν στὴν ἑαυτὸν οἰκία.</p>

			<p>Ἡ Παναγία πήγαινε εἰς τὰ κηρύγματά του,<br>
			συγκινημένη στὴν καρδιά, βρισκότανε κοντά του.</p>

			<p>Λόγια θυμᾶται Γαβριὴλ στὸν εὐαγγελισμό της<br>
			Σωτήρας θἆναι ὁ Χριστὸς ὅλης τῆς ἀνθρωπότης.</p>

			<p>Ἦσαν πολλα τὰ θαύματα ποὺ εἶδε ἡ Παναγία<br>
			χωλούς, τυφλοὺς καὶ σ᾿ ἀσθενεῖς ἔδινε τὴν ὑγεία.</p>

			<p>Λεπροὶ ἐκαθαρίζοντο, μὰ καὶ δαιμονισμένοι,<br>
			ἀκόμα εἶδε ἡ Παναγιὰ νεκροὶ ἀναστημένοι.</p>

			<h2>Συνωμοσία κατὰ τοῦ Χριστοῦ</h2>

			<p>Ὅμως μετὰ ἀπ᾿ τὴ χαρά, Παρθένος Θεοτόκος,<br>
			εἶχε κακία ἰσχυρῶν της Ἰουδαίας τόπος·</p>

			<p>τοὺς Ἰουδαίους γραμματεῖς, βλέπει ἡ Παναγία,<br>
			στὰ μάτια τους εἶχαν ὀργὴ καὶ πάθος στὴν καρδία.</p>

			<p>Λυποῦνται εἰς τὸν θρίαμβον, μὰ καὶ ἀγανακτοῦνε,<br>
			βρίζουν, χτυποῦν τὰ δόντια τοὺς ὅταν Χριστὸν ἀκοῦνε.</p>

			<p>Τότε ἡ καρδιὰ τῆς Παναγιᾶς ἀρχίζει νὰ πονάει,<br>
			γιὰ μία μερίδα τοῦ λαοῦ ὅτι καλὰ δὲν πάει.</p>

			<p>Ὅμως ὁ Ἰησοῦς Χριστὸς ὅλους τοὺς ξεσκεπάζει,<br>
			καρδιογνώστης ὁ Θεός, στὴ θέση τους τοὺς βάζει.</p>

			<p>Τοὺς ὀνομάζει ὑποκριτές, βρωμιά, ἀκαθαρσία,<br>
			κλέφτες, ὀχιὲς καὶ ἅρπαγες καὶ κάθε ἀδικία.</p>

			<p>Παρθένος ἄκουγε αὐτὰ μὲ πόνο καὶ ἀγωνία,<br>
			τοῦ Συμεὼν θυμήθηκε τότε τὴν προφητεία.</p>

			<p>Τῆς εἶπε μέσα στὴν ψυχὴ ρομφαία διελεύσει,<br>
			μεγάλος πόνος τῆς μητρὸς καρδιά της θὰ πονέσῃ.</p>

			<p>Πόνο μεγάλο ἔνιωσε ἡ Κεχαριτωμένη<br>
			ὁποὺ ποτὲ δὲν ἔγινε σ᾿ ὅλη τὴν οἰκουμένη.</p>

			<h2>Τὰ ἄχραντα Πάθη τοῦ Κυρίου</h2>

			<p>Λύπης πικρὸν ποτήριον ξέσπασε στὴ μητέρα<br>
			ποὺ ἐβασάνιζαν Χριστὸν Ἑβραῖοι νύχτα μέρα.</p>

			<p>Στὸν κῆπο τῆς Γεθσημανῆς κάνει τὴν προσευχή του<br>
			καὶ τὸν ἐσυλλαμβάνουνε σὰν ὄρνια οἱ ἐχθροί του.</p>

			<p>Ὁ τρόπος τῆς συλλήψεως γέμισε μὲ κακοῦργοι<br>
			φθόνο, κακία εἴχανε τὸ μίσος ἐλειτούργει.</p>

			<p>Καρδιὰ μητέρας σφίγγεται πονάει ὑποφέρει<br>
			οἱ μαθητὲς σκορπίζονται· τὶ νὰ γενῇ, δὲν ξέρει.</p>

			<p>Βουβὸ τὸ κλάμα ἔπνιγε τότε τὴν Παναγία·<br>
			τὸ τὶ θὰ γίνῃ σκέφτεται καὶ ἔχει ἀγωνία.</p>

			<p>Μοβόρες βλέπει τὶς μορφὲς τῶν ἄγριων ἀνθρώπων,<br>
			ποὺ ἡ Παρθένος βρίσκεται Γεθσημανῆς στὸν τόπον.</p>

			<p>Πῶς νὰ μιλήσῃ; τὶ νὰ εἰπῆ; δὲν γνώριζε κανέναν·<br>
			παιδί της συλλαμβάνουνε ἄγρια χέρια ξένα.</p>

			<p>Μαρτύρια ἐμάθαινε ἐτότε τοῦ παιδιοῦ της,<br>
			ὑπέμενε στὰ βάσανα τοῦ Ἰησοῦ Θεοῦ της.</p>

			<p>Τὸν βρίζουν, τὸν ἐμπαίζουνε, χλαμύδα τοῦ φοροῦνε,<br>
			καὶ ἀκάνθινο στὴν κεφαλὴ στέφανο τοῦ φοροῦνε.</p>

			<p>Τῆς Παναγιᾶς τὰ σωθικὰ σὰν μαχαιριὰ χτυπάει,<br>
			σκέπτεται λόγια Συμεὼν ὁ νοῦς της ἐκεῖ πάει.</p>

			<p>Περνᾶ ἀπὸ δικαστήριο γιὰ νὰ τὸν ταπεινώσουν,<br>
			καὶ στὸν Πιλάτο ἐκραύγαζαν ὅλοι νὰ τὸν σταυρώσουν.</p>

			<p>Καὶ ὁ Πιλάτος ἔλεγε τὸν Βαραββᾶν σταυρώσῃ,<br>
			ἀθῶον εὑρῆκε τὸν Χριστὸν νὰ τὸν ἐλευθερώσῃ.</p>

			<h2>Σταύρωσις τοῦ Χριστοῦ</h2>

			<p>Ἡ Παναγία ἄκουγε καὶ ὅλα τὰ ὑπομένει,<br>
			κατόπιν ὅμως ἔμαθε σταυρὸς τὸν περιμένει.</p>

			<p>Τὸ ἔγκλημα τὸ σταυρικὸ τὸ ῾χαν μελετημένο,<br>
			ὅμως Πατέρας ὁ Θεὸς τὸ ῾χε διαταγμένο.</p>

			<p>Πατέρας ἦταν στοργικὸς στὸν κόσμο γιὰ νὰ σώσῃ,<br>
			Σταυρὸν Υἱοῦ ὑπέμεινε Ἀδὰμ νὰ ἐλευθερώσῃ.</p>

			<p>Ἡ Παναγία προχωρεῖ, στὸ Γολγοθὰ πηγαίνει,<br>
			Υἱὸς της θὰ ἐλευθέρωνε ὅλη τὴν οἰκουμένη.</p>

			<p>Ἔλαβε θάνατο σταυροῦ στοῦ Γολγοθὰ τὸν τόπο,<br>
			διὰ νὰ δώσῃ ἄφεσι στὸ γένος τῶν ἀνθρώπων.</p>

			<p>Ἡ Παναγία τὸν Χριστὸν ἔβλεπε σταυρωμένο,<br>
			τὸ σῶμα του τὸ ἄχραντο ἦν καταματωμένο.</p>

			<p>Μὲ πόνο τότε ἡ Παναγιὰ ξεφώνισε μία λέξι,<br>
			Παρθένος καὶ μητέρα του δὲν μπόρεσε νὰ ἀντέξῃ.</p>

			<p>Τὸ κάλλος καὶ ἡ ὀμορφιὰ τὶ ἔγιναν παιδί μου;<br>
			ποὺ σταυρωμένον Υἱὸν Θεοῦ βλέπουν οἱ ὀφθαλμοί μου.</p>

			<p>Ἐβάσταξε ἡ Παναγιὰ τότε μεγάλο πόνο,<br>
			εἰς τὸν Θεὸν ὑπομονὴ φάρμακον εἶχε μόνο.</p>

			<p>Σὰν ἔγινε ἡ σταύρωσις τότε σὲ ἡλικία<br>
			σαράντα καὶ ἐννιὰ ἐτῶν ἦταν ἡ Παναγία.</p>

			<p>Καὶ τριάντα τριῶν ἐτῶν ἤτανε τὸ παιδί της,<br>
			Κύριος Ἰησοῦς Χριστὸς Θεὸς μονογενής της.</p>

			<p>Ἡ Παναγία στὸ σταυρὸ εἶδε τὸ θεῖο δράμα<br>
			μὲ Ἰωάννη μαθητή, μαθήτριες ἀντάμα.</p>

			<p>Εἶδε τὴν γῆ νὰ σείεται, νὰ σχίζονται οἱ βράχοι,<br>
			ὁ ἥλιος ἐσκοτείνιασε ὡσὰν νὰ μὴν ὑπάρχῃ.</p>

			<p>Ἤτανε συγκινητικὸ ἐκείνη τὴν ἡμέρα,<br>
			Χριστὸς μιλάει ἀπὸ σταυρὸ στὴ Παναγιὰ μητέρα.</p>

			<p>Καὶ μὲ ἀγάπη καὶ στοργὴ δείχνει τὸν Ἰωάννη,<br>
			τὸν Θεολόγο μαθητή, τῆς εἶπε τὶ νὰ κάνει.</p>

			<p>Ἀπὸ ἐδῶ καὶ στὸ ἑξῆς, θὰ εἶναι ὁ υἱός σου,<br>
			παρθένος, φύλακας πιστός, θὰ εἶναι στὸ πλευρό σου.</p>

			<p>Τελείωσε ὁ διάλογος μαζὶ μὲ τὴ μητέρα,<br>
			ἐμίλησε στὸ μαθητὴ ποὺ ἦταν ἐκεῖ πέρα.</p>

			<p>Εἰς τὸν παρθένον μαθητήν, λέγει στὸν Ἰωάννη,<br>
			μητέρα νὰ ἔχῃ Παναγιά, ὑπακοὴ νὰ κάνῃ.</p>

			<p>Ὁ Ἰωάννης εὐθὺς ὑπήκουσε, πῆρε τὴν Παναγία,<br>
			τὴν εἶχε σὰν μητέρα του στὴν ἰδικήν του οἰκία.</p>

			<p>Καὶ τὴν ἀποκαθήλωσι εἶδε ἡ Παναγία,<br>
			μὲ μυροφόρους εἴδανε ταφήν του τὴν ἁγία.</p>

			<p>Παράδοσις τῆς ἐκκλησιᾶς γράφει ὑμνολογία<br>
			τὸν θρῆνον παρακολουθοῦν ποὺ γράφει ἡ Παναγία.</p>

			<h2>Ἀνάστασις τοῦ Χριστοῦ</h2>

			<p>Ἔπειτα τὴν Ἀνάστασι δίνουν πληροφορία<br>
			οἱ μυροφόροι τοῦ Χριστοῦ εἶναι στὴν Παναγία.</p>

			<p>Παράδοσι τὴν ἄκουσε πρώτη ἡ Παναγία,<br>
			ἔμαθε ἀπὸ τὸν ἄγγελο Ἀνάστασιν ἁγία.</p>

			<p>Στῶν Ἀποστόλων πράξεις γράφουνε τὰ ἱερὰ βιβλία,<br>
			πὼς τὴν ἡμέρα Πεντηκοστῆς ἦταν καὶ ἡ Παναγία.</p>

			<p>Ἅγιον Πνεῦμα ἔλαβαν ποὺ ἦσαν συνηγμένοι,<br>
			Ὀρθοδοξία κήρυξαν σ᾿ ὅλη τὴν οἰκουμένη.</p>

			<h2>Κοίμησις τῆς Θεοτόκου</h2>

			<p>Παράδοσις καὶ οἱ γραφὲς γράφουνε μαρτυρία,<br>
			καὶ λένε περιληπτικὰ διὰ τὴν Παναγία.</p>

			<p>Μετὰ Ἀνάληψιν Χριστοῦ ἔζησε δέκα χρόνια,<br>
			καὶ εἶναι στὸν Παράδεισο βασίλισσα αἰώνια.</p>

			<p>Ποὺ πρωτοπῆγε στὸν ναὸν τριῶν ἤτανε χρόνων<br>
			καὶ ἐμνηστεύθη Ἰωσὴφ δεκαπέντε τότε μόνον.</p>

			<p>Σαράντα ἐννέα ἔφθασε Ἀνάληψιν Κυρίου<br>
			πεντηκοστὸ καὶ ἔνατο ἀνακτόρου οὐρανίου.</p>

			<p>Εἰς τὰ Ἱεροσόλυμα ἔζησε τὴν ζωή της,<br>
			καὶ εἰς τὸ Ὄρος Ἐλαιῶν ἔκανε προσευχή της.</p>

			<p>Τρεῖς ἡμέρες πρὶν νὰ κοιμηθῇ Ἀρχάγγελος πηγαίνει,<br>
			ὁ ἴδιος ποὺ τὴν κάλεσε ὡς Κεχαριτωμένη.</p>

			<p>Τῆς εἶπε τώρα ὁ Γαβριὴλ νὰ ἔχῃ εὐφροσύνη,<br>
			μήνυμα ἦν χαρμόσυνο, ἀτάραχη νὰ μείνῃ.</p>

			<p>Πλημμύρισεν ἀπὸ χαρὰ τότε ἡ Παναγία,<br>
			εἰς τὸν Χριστὸν νὰ εὑρεθῇ εἶχε ἐπιθυμία.</p>

			<p>Εἰς τοῦ Ἀγγέλου ἄγγελμα σωπάει ἡ Παναγία,<br>
			δὲν κάμνει ἀνακοίνωσι εἰς τὸν λαὸν καμία.</p>

			<p>Γιὰ τελευταία της φορὰ στὸ ὄρος ἀνεβαίνει,<br>
			καὶ σὲ ἐλαιῶνος κορυφὴ γιὰ προσευχὴ πηγαίνει.</p>

			<p>Ἔχει ἐλαιόδενδρα πολλὰ καὶ Ἐλαιῶν καλεῖται,<br>
			εἰς τὰ Ἱεροσόλυμα σὰν πᾶτε θὰ τὸ δεῖτε.</p>

			<p>Ἐκεῖ ἀνελήφθη ὁ Χριστὸς ποὺ εἶναι ἡ Ἐκκλησιά του,<br>
			πάνω σε μάρμαρο βαθιὰ λέν᾿ τὴν πατημασιά του.</p>

			<p>Στὴ προσευχὴ τῆς Παναγιᾶς δέντρα τὴν προσκυνοῦσαν,<br>
			λύγιζαν ὅλα τὰ κλαδιά, μὲ σεβασμὸ τιμοῦσαν.</p>

			<p>Κατέβη ἀπὸ Ἐλαιῶν Ὄρος ἡ Παναγία,<br>
			καὶ στὰ Ἱεροσόλυμα ἀρχίζει ἑτοιμασία.</p>

			<p>Ὅτι ἐχρειαζότανε γιὰ ἐνταφιασμό της,<br>
			ἑτοίμασε ἡ Δέσποινα διὰ τὸν ἑαυτόν της.</p>

			<p>Λαμπάδες τότε ἄναψε καὶ φῶτα μὲς στὸ σπίτι,<br>
			ἐκοίταζε μὲ προσοχὴ τίποτα νὰ μὴν λείπῃ.</p>

			<p>Γνωστὲς καὶ φίλες σπίτι της, τὶς εἶχε καλεσμένες,<br>
			τοὺς εἶπε γιὰ τὴν Κοίμησι καὶ ἦταν λυπημένες.</p>

			<p>Σὲ λίγο συναθροίστηκαν μὲ θαῦμα οἱ Ἀποστόλοι,<br>
			ποὺ σύννεφο τοὺς ἔφερε ἀπὸ τὸν κόσμο ὅλοι.</p>

			<p>Ἔφερε Διονύσιο τὸν Ἀρεοπαγίτη,<br>
			Ἱερόθεο, Τιμόθεο στῆς Παναγιᾶς τὸ σπίτι.</p>

			<p>Ἀρχίσανε τὰ κλάματα πρὶν γίνῃ ἡ ἐκδημία,<br>
			ὅμως τοὺς καθησύχασε ἡ Μήτηρ Παναγία.</p>

			<p>Εἶστε οἱ φίλοι, μαθηταὶ τοῦ Ἰησοῦ Θεοῦ μου,<br>
			νὰ μὴν λυπᾶστε στὴ χαρὰ ποὺ ἔχω τοῦ ἑαυτοῦ μου.</p>

			<p>Σὰν κοιμηθῶ τὸ σῶμα μου νὰ τὸ ἐνταφιάστε,<br>
			πένθος γιὰ ἐμὲ μὴν κάνετε ἥσυχοι πάντα νἆστε.</p>

			<p>Σὲ λίγο ἔφτασε ἐκεῖ Ἀπόστολος ὁ Παῦλος,<br>
			Ἀπόστολος ἦν τῶν ἐθνῶν καὶ ρήτορας μεγάλος.</p>

			<p>Μὲ σεβασμὸ χαιρέτησε τότε τὴν Παναγία,<br>
			σὲ ἱερὸ ἐγκώμιο ἔκανε ὁμιλία.</p>

			<p>Ἡ Θεοτόκος ἥσυχη τοὺς ἀποχαιρετάει<br>
			εἰρήνη κόσμου εὔχεται Θεὸν παρακαλάει.</p>

			<p>Παίρνει κατόπιν νεκρικὴ στάσι στὸν κράββατόν της,<br>
			καὶ ἡ ὁλόφωτη ψυχὴ πετᾷ εἰς τὸν Θεὸν Υἱόν της.</p>

			<p>Συγκινημένοι οἱ μαθητὲς καὶ οἱ δώδεκα Ἀποστόλοι,<br>
			εἰς χώρα τῆς Γεθσημανῆ τὴν ἐκηδεῦσαν ὅλοι.</p>

			<p>Καὶ πλῆθος τῶν χριστιανῶν ἦσαν ἐκεῖ ἀκόμα,<br>
			τῆς Παναγίας ἐφρόντισαν τὸ Ἅγιόν της σῶμα.</p>

			<p>Ἀπόστολοι τὸ φέρετρο μὲ σεβασμὸ κρατοῦσαν,<br>
			ἄλλοι προχώραγαν ἐμπρὸς καὶ τὴν ὑμνολογοῦσαν.</p>

			<p>Καὶ ἀοράτως ἔψαλλαν Ἀγγέλοι ψαλμωδία,<br>
			ποὺ εἶναι ἡ βασίλισσα ὅλων ἡ Παναγία.</p>

			<p>Κηδεία κατανυκτικὴ οἱ Ἰουδαῖοι μόνο<br>
			ἐχθροὶ τοῦ Ἰησοῦ Χριστοῦ ἦσαν γεμάτοι φθόνο.</p>

			<p>Μία παρέα ἀσεβῶν Ἁγνῆς Παρθένου σῶμα,<br>
			προσπάθησαν νὰ ρίξουνε κάτω στῆς γῆς τὸ χῶμα.</p>

			<p>Ἡ θεία δίκη τύφλωσε τοὺς ἀσεβεῖς στὰ μάτια,<br>
			ἂν ἔπεφτε ἕνας κεραυνὸς θὰ γίνονταν κομμάτια.</p>

			<p>Καὶ ἕνας Ἑβραῖος ἅρπαξε φέρετρο Παναγίας,<br>
			ὅμως διὰ τὸ θράσος του ἔλαβε τιμωρία.</p>

			<p>Τυφλώθηκε, τὰ χέρια του τὰ δυὸ ἦσαν κομμένα<br>
			γιὰ νὰ πιστεύσῃ στὸ Χριστὸ καὶ Παναγιὰ παρθένα.</p>

			<p>Ἡ Παναγία ἄκακη τοῦ ἔδωσε ὑγεία,<br>
			στοὺς τυφλωθέντας ἀσθενεῖς ἔδωσε θεραπεία.</p>

			<p>Πῆραν μικρὸ τεμάχιο ἀπὸ τὸ φόρεμά της,<br>
			ἐπίστευσαν καὶ ἔγιναν ὅλοι πιστὰ παιδιά της.</p>

			<p>Τριήμερος ἀκούγονταν στὸν τάφο Παναγίας,<br>
			τότε ἀγγελικὲς ὠδὲς καὶ θεῖες ὑμνωδίες.</p>

			<p>Ἕνας μόνο Ἀπόστολος τότε ἀπουσιάζει,<br>
			σὲ τρεῖς ἡμέρες ἦν ἐκεῖ, τὸν τάφο πλησιάζει.</p>

			<p>Τάφο ἀνοίγουν Μαθητὲς καὶ αὐτὸς νὰ προσκυνήσῃ,<br>
			ὁ τάφος ἦταν ἀδειανός, σινδόνα εἶχε ἀφήσει.</p>

			<p>Κατάλαβαν μετάστασις Παρθένου εἶχε γίνει<br>
			παιδί της Ἰησοῦς Χριστὸς μετέστησε κι ἐκείνη.</p>

			<p>Τιμητικὴ προσκύνησι πρέπει στὴν Παναγία,<br>
			διότι μόνο στὸν Θεὸ ἀνήκει ἡ λατρεία.</p>

			<p>Υἱὸς της εἶναι καὶ Θεός, ἄνθρωπος ἡ μητέρα,<br>
			Ἀγγελικῶν δυνάμεων εἶναι Τιμιωτέρα.</p>

			<p>Μὲ τάξι τὰ ἔχει ὄμορφα ἡ ὀρθόδοξη Ἐκκλησία<br>
			ἄλλη δόξα ἔχει ὁ Θεὸς κι ἄλλη ἡ Παναγία.</p>

			<p>Πρεσβεύει Υἱόν της καὶ Θεὸν νὰ εὕρουν σωτηρία,<br>
			νὰ δίδωμε οἱ χριστιανοὶ τιμὴ στὴ Παναγία.</p>

			<p>Ἐγέννησε Θεάνθρωπον ἡ παρθένος Παναγία,<br>
			ἀνθρώπων γένος ἔσωσε ἀπὸ τὴν ἁμαρτία.</p>

			<p>Καὶ Θεοτόκος λέγεται πάντα ἡ Παναγία,<br>
			καὶ μένει Ἀειπάρθενος ἡ Δέσποινα Μαρία.</p>

			<h2>Θεομητορικαὶ ἑορταί</h2>

			<p>Τὴ Σεπτεμβρίου τοῦ μηνὸς Ὀρθόδοξη ἐκκλησία<br>
			τὴν πρώτη τοῦ μηνὸς αὐτοῦ τιμᾶ τὴν Παναγία.</p>

			<p>Γιορτάζεται διὰ θαύματος τότε ἡ Σύναξί της·<br>
			ὀγδόη τοῦ αὐτοῦ μηνὸς ἁγία γέννησί της.</p>

			<p>Ὀκτώβρη εἴκοσι ὀκτὼ τιμᾶ τὴν Παναγία,<br>
			ποὺ ἔσωσε τὴν Ἑλλάδα μας καὶ εἶδε ἐλευθερία.</p>

			<p>Εἰκοσιμία τοῦ μηνὸς Νοέμβρη ἡ Παναγία<br>
			γιορτάζει τὰ Εἰσόδια, ποὺ μπῆκε σ᾿ ἐκκλησία.</p>

			<p>Εἰκοσιέξι τοῦ μηνὸς τοῦ μήνα Δεκεμβρίου,<br>
			τιμητικὸς ἑορτασμὸς γεννήσεως Κυρίου.</p>

			<p>Ἔγινε ὁ Εὐαγγελισμὸς εἰκοσιπέντε Μαρτίου,<br>
			ἀσπόρως γέννησε Χριστὸν ἐκ Πνεύματος Ἁγίου.</p>

			<p>Δυὸ Ἰουλίου ἔγινε κατάθεσις τιμίας<br>
			ποὺ ἐν Βλαχέρναις ἔχουμε ἐσθήτας Παναγίας.</p>

			<p>Δεκάτη πέμπτη Αὐγούστου ἡ θεία Κοίμησίς της<br>
			ποῦ τὴν τιμοῦν οἱ χριστιανοὶ ὅλοι στὴν ἑορτή της.</p>

			<p>Αὐγούστου πάντα εἰκοσιτρεῖς ἡ Παναγιὰ γιορτάζει·<br>
			γίνεται ἡ Ἀπόδοσις καὶ Ἐννιάμερα ὀνομάζει.</p>

			<p>Καὶ τέλος ἡ Κατάθεσις τῆς ζώνης τῆς τιμίας,<br>
			τριάντα μία τοῦ μηνὸς γιορτάζει ἡ Παναγία.</p>

			<p>Εἶναι καὶ δυὸ κινητὲς γιορτὲς τῆς Παναγίας,<br>
			ποὺ ἑορτάζει πάντοτε Ὀρθόδοξη Ἐκκλησία.</p>

			<p>Τοῦ Ἀκαθίστου ἑορτὴ Χαιρετισμῶν ὁ ὕμνος,<br>
			πέμπτης ἑβδομάδας Σάββατο ἑορτάζεται ἐκεῖνος.</p>

			<p>Καὶ ἄλλη ἑορτὴ χαρμόσυνη γιορτάζει ἡ Παναγία,<br>
			τοῦ Πάσχα τὴν Παρασκευὴ εἶναι μεγάλη ἀργία.</p>

			<p>Ἡ Ζωοδόχος ἡ Πηγὴ ἐτότε ἑορτάζει,<br>
			ἡ Θεοτόκος τὴν ζωὴ στὸν κόσμο ὅλο πηγάζει.</p>

			<h2>Ὑμνολογία εἰς τὴν Θεοτόκον</h2>

			<p>Τὸ ὄνομα τῆς Παναγιᾶς, τὸ Ἅγιο καὶ Θεῖο,<br>
			ὀνομασίες τὸ κοσμοῦν χίλιες τετρακόσιες δύο.</p>

			<p>Οἱ δυὸ Παρακλητικοὶ ποὺ ψάλλονται Κανόνες<br>
			ὑμνοῦν τὴν Παναγία μας εἰς ὅλους τοὺς αἰῶνες.</p>

			<p>Κανόνες Παρακλητικοὶ ὑμνοῦν τὴν Παναγία,<br>
			Ἅγιοι ἐκκλησίας μας εἶχαν Θεοῦ σοφία.</p>

			<h2>Θεοτοκάριον Ὁσίου Νικοδήμου Ἁγιορείτου</h2>

			<p>Εἰς τὸ Θεοτοκάριον Νικοδήμου Ἁγιορείτη<br>
			πρῶτον κανόνα ἔγραψε Θεόδωρος Στουδίτης.</p>

			<p>Ἔπειτα στὴ συνέχεια γράφει Ἀνδρέας Κρήτης,<br>
			καὶ ὑμνογράφος Ἰωσὴφ σοφώτατος ἐπίσης.</p>

			<p>Κανόνα ἐπίσης ἔγραψε διὰ τὴν Παναγία<br>
			ὁ Πατριάρχης Φώτιος κοσμεῖ τὴν ἐκκλησία.</p>

			<p>Ἰωάννης ὁ Δαμασκηνὸς καὶ αὐτὸς ἔγραψε ποίημα,<br>
			τὸν τιμωροῦν οἱ ἀσεβεῖς σὰν νὰ εἶχε κάνει κρίμα.</p>

			<p>Δὲν ἤθελαν σὲ ποίημα, οὔτε ὑμνολογία,<br>
			Ἰωάννης ὁ Δαμασκηνὸς νὰ ὑμνῇ τὴν Παναγία.</p>

			<p>Γι᾿ αὐτὸ καὶ ἀπεφάσισαν, τοῦ ἔκοψαν τὸ χέρι,<br>
			μὴ γράφῃ γιὰ τὴν Παναγιὰ καὶ αὐτὸς νὰ ὑποφέρῃ.</p>

			<p>Ὑπέμεινε ὁ ἅγιος τοὺς πόνους, τὸν κανόνα,<br>
			τὸ χέρι του ἐκρέμασε στῆς Παναγιᾶς εἰκόνα.</p>

			<p>Εἰκόνα ὀνομάστηκε ἐτότε Τριχεροῦσα,<br>
			τὸ χέρι σὰν τοῦ ἔκοψαν ἦταν ἐκεῖ παροῦσα.</p>

			<p>Ὁ Ἅγιος προσευχήθηκε, μὲ πόνους ὑποφέρει,<br>
			ἡ Παναγιὰ στὸν ὕπνο του τοῦ κόλλησε τὸ χέρι.</p>

			<p>Αὐτὸ τὸ θαῦμα ποὺ ἔκανε στὸ ἅγιο παλληκάρι,<br>
			Ἁγίου Ὄρους ἦν Μονή, λέγεται Χιλανδάρι.</p>

			<p>Καὶ Μητροφάνης ἔγραψε Μητροπολίτης Σμύρνης,<br>
			ἔπαινο γιὰ τὴν Παναγιὰ τὴν ἐποχὴ ἐκείνη.</p>

			<p>Δὲν ἠμπορεῖ ὁ ἄνθρωπος γιὰ νὰ τὴν ἐξυμνήσῃ,<br>
			τὴν Παναγία Δέσποινα ἀξίως νὰ τιμήσῃ.</p>

			<p>Ἀπὸ Ἀγγέλων τάγματα εἶναι Τιμιωτέρα,<br>
			καὶ ἠξιώθῃ τοῦ Χριστοῦ καὶ ἔγινε Μητέρα.</p>

			<p>Ποίημα γράφει μοναχὴ Θέκλα τὸ ὄνομά της,<br>
			στὴν Παναγία Δέσποινα νὰ εἶναι βοήθειά της.</p>

			<p>Καὶ ποιητὴς Γεώργιος ἀπ᾿ τὴ Νικομηδεία,<br>
			ὡραίους ὕμνους ἔγραψε καὶ αὐτὸς στὴν Παναγία.</p>

			<p>Ἅγιος Ἀθανάσιος ὑμνολογεῖ καὶ γράφει,<br>
			εἰς τὴν Κωνσταντινούπολι τὸν εἶχαν Πατριάρχη.</p>

			<p>Στὸν τρίτο ἦχο ἔγραψε ὁ Μανουὴλ ὁ ρήτωρ,<br>
			ὑμνολογεῖ μὲ ποίημα καὶ αὐτὸς Παρθενομῆτορ.</p>

			<p>Θεόκτιστος ὁ μοναχὸς ποὺ ἤτανε Στουδίτης,<br>
			τὴν Θεομήτορα ὑμνολογεῖ, πνευματικὸ παιδί της.</p>

			<p>Καὶ Ἰωάννης ἔγραψε, Ἐπίσκοπος Εὐχαΐτων,<br>
			στὴν Παναγία ποίημα καὶ εἰς τὸν ἦχον τρίτον.</p>

			<p>Ἀρσένιος ἦν μοναχὸς ποιῆμα καὶ αὐτὸς γράφει<br>
			ὕμνους στὴν Παναγία μᾶς δίχως νὰ κάνει λάθη.</p>

			<p>Ὁ Ἅγιος Ἰγνάτιος ὑμνεῖ τὴν Παναγία<br>
			ποῦ στὴν Κωνσταντινούπολη ἣν στὰ Πατριαρχεῖα.</p>

			<h2>Θαύματα τῆς Παναγίας</h2>

			<p>Ἀμέτρητα τὰ θαύματα ποὺ κάνει ἡ Παναγία<br>
			γιὰ νὰ γραφοῦν δὲν τὰ χωροῦν τοῦ κόσμου τὰ βιβλία.</p>

			<p>Τὰ χείλη ὅλων τῶν πιστῶν φωνάζουν Παναγία<br>
			γιατὶ φωτίζεται ὁ ναὸς χαίρεται ἡ καρδία.</p>

			<p>Ποιὸς πονεμένος φώναξε τὸ Ἅγιο ὄνομά της<br>
			καὶ ἔμεινε ἀβοήθητος ἀπ᾿ τὴ μητρικὴ καρδιά της.</p>

			<p>Ὁ ναυαγὸς στὴ θάλασσα φωνάζει· Παναγιά μου,<br>
			πνίγομαι, ἔλα σῶσε με, μητέρα εἶσαι δικιά μου.</p>

			<p>Ἡ Παναγία στὴ χαρά, ἡ Παναγία στὴ λύπη<br>
			ὅλους ἀνθρώπους ἀγαπᾶ, μένει σὲ κάθε σπίτι.</p>

			<p>Μία χάρι μόνο μᾶς ζητεῖ καὶ ἐκείνη γιὰ καλό μας,<br>
			νὰ κάνουμε ὑπακοὴ στὸ στοργικὸ Θεό μας.</p>

			<p>Καὶ νὰ τηροῦμε πάντοτε ἁγία ἐντολή του,<br>
			νὰ ζοῦμε εἰς τοὺς οὐρανοὺς αἰώνια μαζί του.</p>

			<p>Συγχώρεσε τὰ λάθη μου, Δέσποινα Παναγία,<br>
			ποὺ ἔκανα ἀντιγραφὴ μὲ χείρα ἀναξία.</p>

			</td>
		</tr>
	</table>
</div>

<hr>

</body>

</html>