<html>

<head>
<meta http-equiv="Content-Type" content="text/html; charset=utf-8">
<meta http-equiv="Content-Language" content="el">
<title>Αγιος Μάρτυς Τρύφων</title>
<link rel="stylesheet" type="text/css" href="../styles.css">
</head>

<body lang="el">

<h1>Ἅγιος Μάρτυς Τρύφων</h1>

<p style="text-align: center">1 Φεβρουαρίου</p>

<div align="center">
	<table border="0" cellpadding="8" cellspacing="1" id="table1">
		<tr>
			<td><p>Ἑορτάζει ἡ ἐκκλησία μας πρώτη Φεβρουαρίου,<br>
			τὴν μνήμη τοῦ ἀγαπητοῦ Τρύφωνος τοῦ ἁγίου.</p>

			<p>Προστάτης τῶν περιβολιῶν καὶ ὅλων τῶν μπαξέδων,<br>
			βασιλικῶν γαρυφαλιῶν κι ὅλων τῶν μενεξέδων.</p>

			<p>Στὴν πόλι ἐγεννήθηκε Λάμψακο τῆς Φρυγίας,<br>
			γονεῖς του ἦσαν εὐσεβεῖς καλῆς οἰκογενείας.</p>

			<p>Ἀπ᾿ τὰ μικρὰ τα χρόνια του ποὺ σὰν παιδὶ ἐζοῦσε,<br>
			Χάρις Ἁγίου Πνεύματος μέσα του κατοικοῦσε.</p>

			<p>Σὲ λόγια ὁ Τρύφων τοῦ Θεοῦ πάντοτε ἐντρυφοῦσε,<br>
			νὰ θρέψῃ ἤθελε ψυχή· μόνον αὐτὸ ποθοῦσε.</p>

			<p>Ἐσπούδασε ἰατρικὴ καὶ κοσμικὴ σοφία,<br>
			καὶ ἐναντίον ἤτανε στὴν εἰδωλολατρεία.</p>

			<p>Ὁ σατανᾶς τὸν ἔτρεμε, δὲν ἤθελε κοντά του,<br>
			καιγότανε σὰν ἄκουγε μόνον τὸ ὄνομά του.</p>

			<p>Γορδιανὸς ὁ βασιλεὺς βασίλευε στὴν Ρώμη,<br>
			ὅμως δὲν καταδίωκε τοὺς χριστιανοὺς ἀκόμα.</p>

			<p>Εἶχε μιὰ κόρην ὄμορφη πολὺ γραμματισμένη,<br>
			ὅμως σὲ πύργο ὑψηλὸ τὴν εἴχενε κλεισμένη.</p>

			<p>Νὰ μὴν τὴν βλέπουν ἄνθρωποι, διότι κάθε ἡμέρα,<br>
			ἦσαν πολλὰ τὰ προξενιὰ ποὺ στέλναν στὸν πατέρα.</p>

			<p>Μισάνθρωπος ὁ σατανᾶς γιὰ νὰ τὴν τυραννίσῃ,<br>
			ἐμπῆκε μέσ᾿ στὸ σῶμα της, ἐκεῖ νὰ κατοικήσῃ.</p>

			<p>Μέσ᾿ στὸ νερὸ καὶ στὴ φωτιὰ ἤθελε νὰ τὴν βάνῃ,<br>
			καὶ ἀπὸ τὴν κακία του γρήγορα νὰ ἀποθάνῃ.</p>

			<p>Γονεῖς της ἐμαράζωσαν, εἰς τοὺς γιατροὺς τὴν πᾶνε,<br>
			μὰ δὲν εὑρῆκαν γιατρειὰ καὶ ὅλοι τους πονᾶνε.</p>

			<p>Μέσ᾿ στὴν ἀπελπισία τους καὶ τὴν ἀπόγνωσί τους,<br>
			ἀκτίνα μία τοῦ φωτὸς γέμισε τὴν ψυχή τους.</p>

			<p>Ἐμίλησε ὁ σατανᾶς γιὰ κόπους καὶ θυσία,<br>
			ὅτι ματαίως πολεμοῦν, δὲν βρίσκουν θεραπεία.</p>

			<p>Μόνο ἂν ἔρθῃ ὁ Τρύφωνας ποὺ ἔχει ἐξουσία,<br>
			μὲ διώξῃ καὶ θὰ φύγω ἐγώ, θὰ βρῇ τὴν σωτηρία.</p>

			<p>Σὰν τ᾿ ἄκουσε ὁ βασιλιὰς τότε ἔστειλε ἀνθρώπους,<br>
			τὸν Τρύφωνα νὰ φέρουνε ἀπὸ τοὺς ξένους τόπους.</p>

			<p>Πῆγαν στὴν πόλι Λάμψακο, τὸν Τρύφωνα ζητᾶνε·<br>
			ἔβοσκε ἐκεῖ τὰς χήνας του, στὰ μάτια τὸν κοιτᾶνε.</p>

			<p>Ἐγὼ εἶμαι ὁ Τρύφωνας, τοὺς εἶπε πρὶν μιλήσουν,<br>
			καὶ ἔμειναν κατάπληκτοι προτοῦ νὰ τὸν γνωρίσουν.</p>

			<p>Τὸν ἔβαλαν στὸ ἄλογο, ἐπήγαιναν στὴν Ῥώμη,<br>
			στὴν ἡλικία ἦν μικρός, δεκαεπτὰ ἐτῶν ἀκόμη.</p>

			<p>Σὰν ἔφθασαν στὰ σύνορα, δαιμόνιο φωνάζει,<br>
			τὴν κόρη τώρα πολεμᾶ καὶ τὴν κατασπαράζει.</p>

			<p>Ἀλλοίμονόν μου, ἔλεγε, ὁ Τρύφων δὲν μὲ ἀφήνει,<br>
			τρεῖς μέρες μόνο θὰ εἶμαι ἐδῶ νὰ δίνω τὴν ὀδύνη.</p>

			<p>Τὴν κόρη ἐβασάνιζε χτυπιόταν σὰν τὸ ψάρι,<br>
			ὁ ἅγιος τὴν ἐλευθέρωσε μὲ τοῦ Θεοῦ τὴν χάρι.</p>

			<p>Προτοῦ νὰ πάῃ ὁ Τρύφωνας εἶχεν ἀναχωρήσει,<br>
			φοβότανε τὸ πρόσωπο καὶ νὰ τὸν ἀντικρίσῃ.</p>

			<p>Ὁ βασιλιὰς εὐχαριστεῖ ἀπὸ εὐγνωμοσύνη,<br>
			τὸν ἅγιο ποὺ ὑγιῆ τὴν κόρη του τοῦ δίνει.</p>

			<p>Τὸν τίμησε, τὸν ἔστειλε εἰς τὴν δική του χώρα,<br>
			εἰς τοὺς πτωχοὺς ἐμοίρασε ποὺ τοὖχε δώσει δῶρα.</p>

			<p>Πέθανε ὁ Γορδιανὸς καὶ Φίλιππος κατόπιν,<br>
			βασίλευεν ὁ Δέκιος, σκληρὸς γιὰ τοῖς ἀνθρώποις.</p>

			<p>Εἰδωλολάτρης, ἄπιστος, ἤθελε νὰ τιμήσουν<br>
			τὰ εἴδωλα τὰ ψεύτικα, θεοὺς νὰ προσκυνήσουν.</p>

			<p>Ξίφη, τροχοὺς ἑτοίμαζε καὶ νύχια σιδερένια,<br>
			ἄσπλαχνος καὶ σκληρόκαρδος, δὲν πόναγε κανένα.</p>

			<p>Μεγάλωσαν οἱ διωγμοί, πῆγαν στὸν Ἀκυλῖνο,<br>
			κατήγγειλαν τὸν Τρύφωνα ὡς χριστιανὸν ἐκεῖνο.</p>

			<p>Τὸν ρώτησε πῶς λέγεται, ποιὸ εἶναι τ᾿ ὄνομά του,<br>
			ἀκόμα ποιὰ ἡ πίστις του καὶ ἡ τύχη ἡ δικιά του.</p>

			<p>Τοῦ λέγει· μὲ λένε Τρύφωνα, Λάμψακον ἐπαρχία,<br>
			πιστεύω Ἰησοῦν Χριστὸν καὶ ἔχω εὐτυχία.</p>

			<p>Ὁ βασιλεὺς τὸν πρόσταξε ἀντίθετα νὰ κάνῃ,<br>
			ὅποιος θεοὺς δὲν σέβεται, ἀμέσως θὰ πεθάνει.</p>

			<p>Ὁ Ἅγιος τοῦ ἀπαντᾷ νὰ τοῦ ἔκανε τὴν χάρι,<br>
			καὶ βάσανα γιὰ τὸν Χριστὸ νὰ ὑποστῇ μακάρι.</p>

			<p>Τοῦ ἐπιμένει ὁ ἔπαρχος τὴν πίστι του νὰ ἀλλάξῃ,<br>
			νὰ προσκυνᾷ τὰ εἴδωλα, διὰ νὰ εἶν᾿ ἐντάξει.</p>

			<p>Δὲν τὸν ἀρνιέμαι τὸν Χριστό, ὁ Τρύφων ἀπαντάει,<br>
			γιατὶ ὅποιος τὸν ἀρνηθῇ στὴν κόλαση θὰ πάει.</p>

			<p>Γι᾿ αὐτὸ μὴν χάνεις τὸν καιρὸ γιὰ νὰ μὲ βασανίσῃς,<br>
			ἐσὺ λατρεύεις εἴδωλα στὴν κόλασι θὰ ζήσῃς.</p>

			<p>Τότε προστάζει ὁ ἔπαρχος· Τρύφωνα νὰ κρεμάσουν,<br>
			Νὰ τὸν χτυπᾶνε μὲ σπαθιά, τὰ στήθη του νὰ σπάσουν.</p>

			<p>Τρεῖς ὧρες τὸν ἐλόγχιζαν δίχως φωνὴ καμία,<br>
			εἶχε καρτερικότητα γιὰ τοῦ Χριστοῦ θρησκεία.</p>

			<p>Ὁ ἔπαρχος στὸν ἅγιο ἐγκωμίαζε τὸν Δία,<br>
			τ᾿ ἀπάντησε ὁ Τρύφωνας πὼς εἶν᾿ ἀκαθαρσία.</p>

			<p>Γι᾿ αὐτὸ ἐγὼ συχαίνομαι ἐσένα καὶ θεούς σου,<br>
			κάνε βασανιστήρια, ὅτι κἂν βάλῃ ὁ νοῦς σου.</p>

			<p>Ὠργίσθηκε ὁ ἔπαρχος στοῦ Τρύφωνα τὰ λόγια,<br>
			διέταξε καὶ κάρφωσαν τὸν μάρτυρα στὰ πόδια.</p>

			<p>Τὸν ἔδερναν, τὸν ἔσερναν ἀνάμεσα στὴν πόλι,<br>
			πόνους δοκίμασε φρικτοὺς δοκιμασία ὅλη.</p>

			<p>Ἀγάπη ὅμως στὸν Χριστὸ πόθο νὰ μὴν λυγίζῃ,<br>
			πόνους, βασανιστήρια, δὲν τὰ ὑπολογίζει.</p>

			<p>Ἐθαύμασεν ὁ τύραννος καρτερικότητά του,<br>
			ποὺ ἔβλεπε τὸν ἅγιο καὶ γενναιότητά του.</p>

			<p>Νέα βασανιστήρια καὶ πάλι διατάζει,<br>
			νὰ τοῦ τραβοῦν τὰ χέρια του, σὰν ψάρι νὰ σπαράζῃ.</p>

			<p>Τὸν ἔδερναν ἀλύπητα λαμπάδες ἀναμμένες,<br>
			ἀρχίσανε οἱ ἄπιστοι τὸ σῶμα του νὰ καῖνε.</p>

			<p>Τὴν ὥρα ποὺ ἐγινότανε μαρτύρια ἁγίου,<br>
			ἦρθε ἕνα φωτοστέφανο Πατρὸς τοῦ οὐρανίου.</p>

			<p>Διαμάντια εἶχε λαμπερὰ τύραννοι ποὺ τὸ εἶδαν,<br>
			ἔπεσαν ὅλοι καταγῆς σκορπίστηκαν ἐφύγαν.</p>

			<p>Γεμάτος τώρα ὁ ἅγιος ἀπὸ τὴν θεία χάρι,<br>
			δοξολογοῦσε τὸν Θεὸ γενναῖο παληκάρι.</p>

			<p>Ἐπέμενε ὁ τύραννος θεοὺς νὰ προσκυνήσῃ,<br>
			ξανάλεγε στὸν Τρύφωνα ἐλεύθερο ν᾿ ἀφήσῃ.</p>

			<p>Ἄρχισε τότε ὁ ἅγιος ἀπ᾿ τὸν παλιὸ αἰώνα,<br>
			νὰ ἱστορῇ Ἀπόλλωνα, Δήμητρα, Ποσειδώνα.</p>

			<p>Ὅλοι εἶχαν τὰ πάθη τους καὶ κάθε ἁμαρτία,<br>
			εἶχαν ἀπὸ τοὺς δαίμονες σκλαβιὰ καὶ τυραννία.</p>

			<p>Στὸ σκότος σᾶς ὁδήγησαν, ζεῖτε διεστραμμένα,<br>
			καὶ σὰν τοὺς τυφλοπόντικες δὲν βλέπετε κανένα.</p>

			<p>Τὸν νοῦ σας διεστρέβλωσαν, ζεῖτε μὲ παραμύθια,<br>
			δὲν ζεῖτε Ἰησοῦν Χριστὸν ποὺ εἶναι ἡ ἀλήθεια.</p>

			<p>Γι᾿ αὐτὸ ἐμεῖς πεθαίνουμε γιὰ τοῦ Χριστοῦ θρησκεία,<br>
			ποὺ εἶναι πίστις ζωντανὴ καὶ ἔχει ἐλευθερία.</p>

			<p>Ἐθαύμασε ὁ τύραννος ποὺ ἤξερε ἱστορία,<br>
			ἐθύμωσε ποὺ ἤλεγξε θεούς του δημοσίᾳ.</p>

			<p>Κατάλαβε· τὸν Τρύφωνα δὲν δύναται νικήσῃ<br>
			Καὶ εὔβγαλε τὴν ἀπόφασι νὰ τὸν ἀποκεφαλίσῃ.</p>

			<p>Διέταξε τοὺς δήμιους νὰ μαζευτοῦνε ὅλοι,<br>
			Τρύφων ν᾿ ἀποκεφαλιστῇ ἔξω ἀπὸ τὴν πόλι.</p>

			<p>Τὸν πήγανε οἱ δήμιοι σὲ τόπο ὁρισμένο,<br>
			καὶ ἦσαν οἱ αἱμοχαρεῖς μὲ τὸ σπαθὶ ὑψωμένο.</p>

			<p>Ὁ Ἅγιος προσευχήθηκε μὲ χέρια ὑψωμένα,<br>
			μὲ πίστι καὶ εὐλάβεια στὸν οὐρανὸ τὸ βλέμμα.</p>

			<p>Καὶ ἔλεγε εἰς τὸν Θεὸν νὰ πάρουν τὴν ψυχή του,<br>
			οἱ ἄγγελοι οἱ φωτεινοὶ ν᾿ ἀκολουθοῦν μαζί του.</p>

			<p>Ἐμένα τὸν ἀνάξιο ὅσοι μὲ ἐνθυμοῦνται,<br>
			νἄχουν τὴν εὐλογία σου, πολὺ νὰ ὠφελοῦνται.</p>

			<p>Ἐδῶ στὴν πρόσκαιρη ζωὴ πολὺ εὐεργεσία,<br>
			καὶ πάνω εἰς τὸν οὐρανὸ ζωὴ τὴν αἰωνία.</p>

			<p>Ἀφοῦ ἐπροσευχήθηκε παρέδωσε ψυχή του,<br>
			προτοῦ τοῦ κόψῃ ὁ δήμιος τίμια κεφαλή του.</p>

			<p>Διακόσια πενῆντα μετὰ Χριστὸν αἱμοχαρὴς Δεκίου,<br>
			μαρτύρησεν ὁ ἅγιος πρώτη Φεβρουαρίου.</p>

			<p>Τὸ ἅγιο τὸ λείψανο τύλιξαν μὲ σεντόνι,<br>
			ποὺ βρέθηκαν οἱ χριστιανοὶ στῆς Νίκαιας τὴν πόλι.</p>

			<p>Τὸ ἔφεραν στὴν Λάμψακο ἁγίου τὴν πατρίδα,<br>
			διέταξε σὲ ὅραμα ποὺ οἱ πιστοὶ τὸ εἶδαν.</p>

			<p>Πῆρε ἐξουσία ἀπ᾿ τὸν Θεὸν καὶ τοὔδωσε τὴν χάρι,<br>
			τοὺς κήπους πάντα νὰ εὐλογῇ καὶ κάθε περβολάρη.</p>

			<p>Ὦ Ἅγιε μάρτυς τοῦ Χριστοῦ γενναῖο παληκάρι,<br>
			νὰ βροῦμε ἔλεος καὶ ἐμεῖς μὲ τὴν δική σου χάρι.</p>

			</td>
		</tr>
	</table>
</div>

<hr>

</body>

</html>