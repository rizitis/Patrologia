<html>

<head>
<meta http-equiv="Content-Type" content="text/html; charset=utf-8">
<meta http-equiv="Content-Language" content="el">
<title>Οσία Θεοδώρα η εν Θεσσαλονίκη</title>
<link rel="stylesheet" type="text/css" href="../styles.css">
</head>

<body lang="el">

<h1>Ὁσία Θεοδώρα ἐν Θεσσαλονίκῃ</h1>

<p style="text-align: center">3 Αὐγούστου (μεταφορὰ ἀπὸ 29)</p>

<div align="center">
	<table border="0" cellpadding="8" cellspacing="1" id="table1">
		<tr>
			<td><p>Γεννήθηκε στὴν Αἴγινα ἡ Ὁσία Θεοδώρα,<br>
			Χρυσάνθη εἶχε μητέρα της, Ἀντώνιο πατέρα.</p>

			<p>Μικρὴ τὴν ἀρραβώνιασε ἐτότε ὁ πατέρας,<br>
			ἡ κόρη ἦταν ὀρφανή· ἀπέθανε ἡ μητέρα.</p>

			<p>Ἦταν ὁ ἀραβωνιαστικος καμάρι στὸ νησί του,<br>
			Θεσσαλονίκη πήγανε, ταξίδεψε μαζί του.</p>

			<p>Ἐκάνανε τὸ γάμο τους, γεννᾶ ἡ Θεοδώρα,<br>
			ἕνα κορίτσι ἔκανε καὶ ἐχαιρόταν τώρα.</p>

			<p>Λίγος καιρὸς ἐπέρασε, γεννᾷ δύο κορίτσια,<br>
			μὰ πέθαναν, λυπήθηκαν, ἄδεια ἦταν τὰ σπίτια.</p>

			<p>Καὶ Θεοδώρας ὁ πατὴρ στὴν ἔρημο πηγαίνει,<br>
			ἔζησε ἐκεῖ θεάρεστα, τότε ἐκεῖ πεθαίνει.</p>

			<p>Λυπήθηκε γιὰ τὰ παιδιά, ἄνδρας τῆς Θεοδώρας,<br>
			καὶ ἀγαποῦσε τὸν Χριστόν, τὸν συμβουλεύει τώρα.</p>

			<p>Ἂν εἶναι μὲ τὴ γνώμη τους νὰ δώσουν τὸ παιδί τους,<br>
			ὡς ἀφιέρωμα Θεοῦ νὰ σώσουν τὴν ψυχή τους.</p>

			<p>Συμφώνησαν ὁ ἄνδρας της, μαζὶ καὶ ἡ Θεοδώρα,<br>
			ἕξι χρόνων τὸ πήγανε στὸ μοναστήρι τώρα.</p>

			<p>Ἡ ἡγουμένη ἤτανε ὄνομα Αἰκατερίνη,<br>
			εἰς τὴν Μονὴ Ἁγίου Λουκᾶ, ἡ κόρη ἐκεῖ νὰ μείνῃ.</p>

			<p>Σὰν πέρασε λίγος καιρὸς μόνη ἡ Θεοδώρα,<br>
			ἀπέθανε ὁ ἄνδρας της καὶ μόνη μένει τώρα.</p>

			<p>Τριήμερα κι ἐννιάμερα κάνει μνημόσυνά του,<br>
			τὸν κόσμο ἀπαρνήθηκε μὲ ὅλα τὰ καλά του.</p>

			<p>Εἴκοσι πέντε εἶν᾿ χρόνων τότε στὴν ἡλικία,<br>
			καὶ στοὺς πτωχοὺς ἐμοίρασε ὅλη περιουσία.</p>

			<p>Τῆς σάρκας τὰ σκιρτήματα εἶχε καταφρονήσει,<br>
			σὲ μοναστήρι ἱερὸ πῆγε νὰ κατοικήσῃ.</p>

			<p>Ἡ ἡγουμένη στὴν ἀρχὴ εἶχεν ἀμφιβολία,<br>
			μὴν τὴν πειράξῃ ὁ σατανᾶς μικρὴ στὴν ἡλικία.</p>

			<p>Σὰν διψασμένη ἔλαφος τρέχει ἡ Θεοδώρα,<br>
			νὰ τήνε κείρῃ μοναχὴ ἡ ἡγουμένη τώρα.</p>

			<p>Ἡ Ἄννα ἡγουμένισσα σὰν εἶδε τὴν καρδιά της,<br>
			ἔρωτα εἶχε στὸν Χριστό, ἐμίλησε μπροστά της.</p>

			<p>Σκέψου μὲ ποιὸν συντάσσεσαι, ποτὲ μὴν τὸν ἀφήσῃς,<br>
			ἀπὸ τοῦ κόσμου ἡδονὲς Χριστὸν νὰ ἀγαπήσῃς.</p>

			<p>Ψαλίδι ἀπὸ εὐαγγέλιο εὐθὺς τῆς δίδει τώρα,<br>
			ὁ ἱερεὺς τὴν ἔκειρε μ᾿ ὄνομα Θεοδώρα.</p>

			<p>Κακοπαθοῦσε, νήστευε, οὔτε νερὸ δὲν πίνει,<br>
			μιὰ ἑβδομάδα ὁλόκληρη, ἀσκήτρια εἶχε γίνει.</p>

			<p>Τῆς εἶπε ἡ γερόντισσα διὰ νὰ συγχωρεῖται,<br>
			ἀκόμα καὶ τοὺς λογισμοὺς νὰ ἐξομολογεῖται.</p>

			<p>Ὁ δαίμονας ἀκάθαρτες σκέψεις εἰς τὴν ψυχή της,<br>
			μὰ τὶς σκορπᾶ μὲ προσευχὴ καὶ ἐξομολόγησί της.</p>

			<p>Ὡσὰν δενδρὶ κατακαρπὸ μέσα στὴν Ἐκκλησία,<br>
			φύλαγε ἐντολὲς Χριστοῦ μὲ μεγάλη σημασία.</p>

			<p>Στὸ μοναστήρι μόναζε καὶ ἡ κόρη Θεοπίστη,<br>
			τὴν ἀφιέρωσαν γονεῖς εἰς τοῦ Χριστοῦ τὴν πίστι.</p>

			<p>Ὁ διάβολος ἐφθόνησε Θεοδώρα τὴν μητέρα,<br>
			λυπήθηκε τὴν κόρη της ποὺ βλέπει πᾶσα ἡμέρα.</p>

			<p>Ἔτρωγε λίγο φαγητό, ροῦχα παλιὰ φοροῦσε,<br>
			στὴν ἡγουμένη ἔλεγε καὶ τὴν στεναχωροῦσε.</p>

			<p>Ἡ ἡγουμένη συμβουλὲς δίδει στὴ Θεοδώρα,<br>
			πῶς ὁ Δεσπότης μας Χριστὸς ἔτσι μᾶς θέλει τώρα.</p>

			<p>Τροφὲς καὶ τὰ ἐνδύματα δὲ θέλει νὰ ζητᾶμε,<br>
			τὰ θεῖα του προστάγματα πάντοτε νὰ φυλᾶμε.</p>

			<p>Ἂν ἤθελες τὴν κόρη σου νὰ τρώῃ καὶ νὰ πίνῃ,<br>
			ἔπρεπε νὰ τὴν πάντρευες στὸν κόσμο γιὰ νὰ μείνῃ.</p>

			<p>Μὰ ἔκανε παρακοὴ πάλι ἡ Θεοδώρα,<br>
			ἡ ἡγουμένη καὶ στὶς δύο κανόνα βάζει τώρα.</p>

			<p>Ἡ κόρη καὶ ἡ μητέρα της νὰ μὴν ξαναμιλήσουν,<br>
			νὰ ζοῦν σὰν ξένες μοναχές, τὸ στόμα τους νὰ κλείσουν.</p>

			<p>Σὰν τ᾿ ἄκουσαν μετάνιωσαν γιὰ τὴν ἀπροσεξία,<br>
			μὲ λύπη καὶ μὲ δάκρυα δέχθηκαν τιμωρία.</p>

			<p>Λέξι μικρὴ δὲν ἔβγαναν ἀπ᾿ τὸ δικό τους στόμα,<br>
			σ᾿ ἕνα κελὶ ἐζούσανε γιὰ δεκαπέντε χρόνια.</p>

			<p>Τρώγαν στὴν ἴδια τράπεζα, κάναν ὑπηρεσία,<br>
			δὲν βγῆκε ἀπ᾿ τὸ στόμα τους λέξι ποτὲ καμία.</p>

			<p>Σκεφθεῖτε τώρα τὶ καρδία εἶχε ἡ Θεοδώρα,<br>
			ποὺ ἤτανε ἀμίλητοι μὲ τὸ παιδί της τώρα.</p>

			<p>Οὐδέποτε κατέκριναν τότε τὴν ἡγουμένη,<br>
			γιὰ νὰ τοὺς λύσῃ τὸ δεσμὸ ποὺ ἤτανε δεμένοι.</p>

			<p>Ὅταν λοιπὸν ἐπέρασαν τὰ δεκαπέντε χρόνια,<br>
			παρακαλοῦν οἱ μοναχὲς νὰ λύσουν τὸν κανόνα.</p>

			<p>Ἡ Θεοδώρα ἔτυχε ἐτότε νὰ ἀρρωστήσῃ,<br>
			καὶ τότε ἡγούμενισσα κανόνα εἶχε λύσει.</p>

			<p>Κανόνας μεγαλύτερος μπαίνει στὴ Θεοδώρα,<br>
			ὁ βιογράφος ἔγραψε καὶ θὰ τὸ ποῦμε τώρα.</p>

			<p>Τὸ μοναστήρι πλάκωσε ἕνα βαρὺ χειμώνα,<br>
			τὰ πάντα ἐπαγώσανε νερὰ καὶ ἀπὸ τὰ χιόνια.</p>

			<p>Ἡ ἡγουμένη πρόσταξε νὰ τρῶνε στὰ κελιά τους,<br>
			νὰ ἔχουνε πιὸ σιγουριὰ τότε στὰ φαγητά τους.</p>

			<p>Ἕνα δοχεῖο μὲ νερὸ ἐχύθηκε στὸ στρῶμα,<br>
			ποὺ ζώου δέρμα καὶ ψαθὶ εἶχεν ἡ Θεοδώρα.</p>

			<p>Ἀμέσως μετατόπισε τὸ στρῶμα ἡ Ὁσία,<br>
			νὰ μὴν βραχεῖ τὸ σῶμα της ἀπὸ τὴν ὑγρασία.</p>

			<p>Τοὺς εἶχε δώσει ἐντολὴ τότε ἡ ἡγουμένη,<br>
			μόνες μὴν κάνουν τίποτα μὲ δίχως νὰ τὸ ξέρῃ.</p>

			<p>Πάνσοφη ἡγουμένισσα τῆς προξενεῖ στεφάνι,<br>
			στὴν Θεοδώρα μοναχὴ κανόνα τῆς ἐβάνει.</p>

			<p>Εἶπε· περιποιήθηκες τὴν σάρκα τὴ δική σου,<br>
			στὸν τάρταρο αἰώνιο ἔδωκες τὴν ψυχή σου.</p>

			<p>Εἰς τὴν αὐλὴ μοναστηριοῦ τὴν εἶχε κανονίσει,<br>
			τὴ νύκτα ἐκεῖ νὰ κοιμηθῇ γιὰ νὰ τὴν συγχωρήσῃ.</p>

			<p>Τότε ἔβαλε μετάνοια καὶ στὴν αὐλὴ πηγαίνει,<br>
			ἔπιασε δυνατὴ βροχή, ὅμως τὴν ὑπομένει.</p>

			<p>Μὲ δίχως ροῦχα στὴ βροχὴ στεκότανε ὀρθία,<br>
			οἱ ἄγγελοι ἐθαύμαζαν Θεοδώρα μακαρία.</p>

			<p>Ἔφριξαν τότε οἱ δαίμονες ποὺ εἶδαν τὴν Ἁγία,<br>
			θαυμάσια ὑπακοὴ καὶ γιὰ τὴν καρτερία.</p>

			<p>Χαλάζι ρίχνει δυνατὸ μὰ καὶ βροχὴ ραγδαία,<br>
			πάγωσαν ὅλα τὰ νερὰ ἀπ᾿ τὸν πολὺ ἀέρα.</p>

			<p>Στὸν ὄρθρο τότε πήγανε ὅλες στὴν ἐκκλησία,<br>
			ἡ ἡγουμένη στὶς ἀδελφὲς κάνει διδασκαλία.</p>

			<p>Τὴν Θεοδώρα ἄρχισε νὰ τὴν ἐγκωμιάζει,<br>
			σὰν τοὺς σαράντα μάρτυρες ἐκείνη τὴν θαυμάζει,</p>

			<p>ποὺ ὅλοι ἐμαρτύρησαν σὲ λίμνη παγωμένη,<br>
			καὶ αὐτὴ χαλάζι καὶ βροχὴ τὴ νύκτα ὑπομένει.</p>

			<p>Στὴν ἡγουμένη ἦρθε κρυφὰ τὴν ὥρα ποὺ μιλοῦσε,<br>
			μιὰ μοναχὴ εἰς τὸ ἀφτὶ τὴν Ἄννα κατηχοῦσε.</p>

			<p>Τῆς εἶπε· ἦρθε ἀπ᾿ τὸν οὐρανὸ ὁλόφωτο στεφάνι,<br>
			γιὰ Θεοδώρα μοναχή, βραβεῖο εἶχε κάνει.</p>

			<p>Ἡ ἡγουμένη μίλησε μὴν μάθῃ ἡ Ὅσια,<br>
			γιὰ μυστικὸ τὸ φύλαξαν, γιὰ τὴν κενοδοξία.</p>

			<p>Ἐπρόσταξεν ἡ ἀδελφὴ νὰ μὴν τὸ φανερώσῃ,<br>
			καὶ ἡ Ὅσία ζημιωθῇ στὴν ἔπαρσι τὴν τόση.</p>

			<p>Τὴν Θεοδώρα φώναξε νὰ ῾ρθῇ στὴν ἐκκλησία,<br>
			ἀπὸ τὸ χιόνι ἤτανε ὁλόλευκη ἡ Ἁγία.</p>

			<p>Ἐδέχτηκα ἐπιτίμησης, εἶπεν ἡ Θεοδώρα,<br>
			οὔτε βροχὴ μὲ πείραξε, χαλάζι, οὔτε μπόρα.</p>

			<p>Τῆς ἔλεγαν σ᾿ ἄλλη μονὴ νὰ πάῃ ὡς ἡγουμένη,<br>
			μὰ αὐτὴ ἀπὸ ταπείνωσι δὲν ἤθελε νὰ γένῃ.</p>

			<p>Πενήντα καὶ ἕξι χρόνων ἦταν ἡ Θεοδώρα,<br>
			Ἄννα ἡ ἡγουμένισσα ἐγέρασε πιὰ τώρα.</p>

			<p>Τὴν Θεοπίστη ἐψήφισαν, ἔγινε ἡγουμένη,<br>
			καὶ Θεοδώρα εἶχε πιὰ κόρη προϊστάμενη.</p>

			<p>Ἄννα ἡ προηγούμενη πληγώθη στὸ μηρό της,<br>
			τέσσερα χρόνια εἶχε πιά, Θεοδώρα βοηθό της.</p>

			<p>Ἡ ἄρρωστη γερόντισσα ἔβριζε, τὴν κτυποῦσε,<br>
			Θεοδώρα μὲ ὑπομονὴ τὴν ἐξυπηρετοῦσε.</p>

			<p>Ἑκατὸν εἴκοσι ἐτῶν κοιμήθηκε ἡ Ἄννα,<br>
			τῆς Θεοδώρας ἤτανε πνευματική της μάνα.</p>

			<p>Ἡ Θεοδώρα ἔκανε πολλὴ σκληραγωγία,<br>
			δὲν ἤξερε ἡ γλώσσα της, ἄσχημη ὁμιλία.</p>

			<p>Ἄνδρας σὰν τῆς ἐμίλαγε, κάτω τὴ γῆ θωροῦσε,<br>
			στὰ μάτια δὲν τὸν κοίταζε, οὔτε παρατηροῦσε.</p>

			<p>Μὲ δύο μεγάλες ἀρετὲς στόλιζε τὴν ψυχή της,<br>
			ἀγάπη καὶ ταπείνωσι εἶχε εἰς τὴν ζωή της.</p>

			<p>Ἄκουγε ἀγγελικὴ φωνὴ ποὺ ψάλλουν οἱ ἀγγέλοι,<br>
			στὴν Θεοπίστη ἔλεγε· παρακινήσεις θέλει.</p>

			<p>Ὡς τὰ βαθιὰ γεραματα, μεγάλη ἡλικία,<br>
			ἤθελε νὰ ἐργάζεται, νὰ κάνῃ ὑπηρεσία.</p>

			<p>Αὔγουστο μήνα ἀρρώστησε, μεγάλη σὲ ἡλικία,<br>
			πέντε ἡμέρες ἄρρωστη, δὲν ἔνιωσε δειλία.</p>

			<p>Καὶ μόλις ποὺ μετέλαβε τὴν θεία Κοινωνία,<br>
			παρέδωσε εἰς τὸν Χριστὸν ψυχήν της τὴν ἁγία.</p>

			<p>Τὸ πρόσωπόν της ἔλαμπε, ἄφησε εὐωδία,<br>
			ὅταν τὸ ἐνταφίασαν μέσα στὴν ἐκκλησία.</p>

			<p>Εἷς ἱεροδιάκονος ἐπῆγε στὴν κηδεία,<br>
			πονοῦσε τὸ στομάχι του, τὸν γιάτρεψε ἡ Ἁγία.</p>

			<p>Καὶ ἄλλος νέος ἄρρωστος, τὸν λέγαν Ἰωάννη,<br>
			ἀσπάστηκε τὸ λείψανο καὶ εὐθὺς καλὰ τὸν κάνει.</p>

			<p>Στὸ μοναστήρι μόνασε πενῆντα πέντε ἔτη,<br>
			μ᾿ εὐχάριστη τὴν ὕπαρξι, δὲν εἶχε κασαβέτι.</p>

			<p>Καὶ ἕνα θαῦμα ἔγινε σ᾿ Ὁσίας τὸ καντήλι,<br>
			καὶ φάνηκε παράδοξο· Θεὸς τὸ εἶχε στείλει.</p>

			<p>Ἐνάτη ἡμέρα ἤτανε ἀπὸ τὴν κοίμησί της,<br>
			καὶ τὸ καντήλι ἔτρεχε λάδι μὲ προσευχή της.</p>

			<p>Σὰν φλέβα λάδι ἔτρεχε, ἔπαιρναν οἱ ἀνθρῶποι,<br>
			γίνονταν ἄρρωστοι καλὰ καὶ ἀπὸ ξένοι τόποι.</p>

			<p>Στὸ μοναστήρι ἐρχότανε τὴν ἐποχὴ ἐκείνη,<br>
			ἄνθρωποι ἤτανε πτωχοὶ γιὰ ἐλεημοσύνη.</p>

			<p>Πήγαινε στὴν κελάρισσα, τῆς ἔδινε βοήθεια,<br>
			τοὺς πεινασμένους χόρταινε, ἦταν μὲ ἄδεια στήθια.</p>

			<p>Εἷς ἱερεὺς Σισίνιος προσκύνησε τὸν τάφο,<br>
			σβηστὸ ἦταν τὸ καντήλι της καὶ ἄναψε μονάχο.</p>

			<p>Ἔδιωξε ἕνα δαιμόνιο ἀπὸ ἕνα παλικάρι,<br>
			ποὺ λάδι ἀπ᾿ τὸ καντήλι της στὸν τάφο εἶχε πάρει.</p>

			<p>Βγάζει κι ἄλλο δαιμόνιο ἡ Ἁγία Θεοδώρα,<br>
			μὲ θαυμαστὸ λαδάκι της σὲ ἄλλο νέο τώρα.</p>

			<p>Λάδι ἔβαλε στὸ δάκτυλο, τὸν σταύρωσε στὸ στόμα,<br>
			ἀμέσως ἔγινε καλὰ ὁ νεαρὸς ἀκόμα.</p>

			<p>Ζωγράφος ἁγιογράφησε Ὁσίας τὴν εἰκόνα,<br>
			στὴν ὄψη ἦταν μοναχή, νέα ἦταν ἀκόμα.</p>

			<p>Καὶ ἀπ᾿ τὴν εἰκόνα της αὐτὴ ἅγιο μύρο τρέχει,<br>
			τὸ χέρι ηῆς τὸ δεξιὸ προσκυνητὰς τοὺς βρέχει.</p>

			<p>Εὐγῆκε φήμη ζωντανὴ στὴν πόλι γιὰ τὸ μύρο,<br>
			γιατρεύονταν οἱ ἀσθενεῖς ποὺ ἔρχονταν τριγύρω.</p>

			<p>Ἀλείφτηκε μιὰ τυφλὴ μὲ τῆς Ὁσίας λάδι,<br>
			καὶ ἀμέσως ἐφωτίστηκε ποὺ ἦταν στὸ σκοτάδι.</p>

			<p>Ἀμαληκίτης ἄρρωστος πονοῦσε στὸ μηρό του,<br>
			εἰκονομάχος ἤτανε, βρῆκε τὸ δάσκαλό του.</p>

			<p>Ἀκούει ἕνα φίλο του, γι᾿ Ἁγία Θεοδώρα,<br>
			μὲ μύρο ἀπ᾿ τὴν εἰκόνα της θαύματα κάνει τώρα.</p>

			<p>Ἐπῆγε μὲ τὸ φίλο του, εἰκόνα προσκυνάει,<br>
			καὶ βλέπει ἀπ᾿ τὴν εἰκόνα της μύρο νὰ ξεπηδάει.</p>

			<p>Ἐπῆρε μὲ τὸ δάκτυλο μύρο εἰς τὸ μηρό του,<br>
			καὶ ἀμέσως ἔγινε καλά, σωστὸ τὸν ἑαυτόν του.</p>

			<p>Καὶ ἄλλαξε τὴν πίστι του, πρὸς τὴν Ὀρθοδοξία,<br>
			δόξαζε ἀληθινὸ Θεό, Θεοδώρα τὴν Ἁγία.</p>

			<p>Ἁγία Θεοδώρα μου κάνε τὴ δέησί σου,<br>
			νὰ μᾶς ἐσώσῃ ὁ Θεός, νἄχωμε τὴν εὐχή σου.</p>

			</td>
		</tr>
	</table>
</div>

<hr>

</body>

</html>