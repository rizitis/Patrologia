<html>

<head>
<meta http-equiv="Content-Type" content="text/html; charset=utf-8">
<meta http-equiv="Content-Language" content="el">
<title>Άγιος Μεγαλομάρτυς Ευστάθιος</title>
<link rel="stylesheet" type="text/css" href="../styles.css">
</head>

<body lang="el">

<h1>Ἅγιος Μεγαλομάρτυς Εὐστάθιος</h1>

<p style="text-align: center">20 Σεπτεμβρίου</p>

<div align="center">
	<table border="0" cellpadding="8" cellspacing="1" id="table1">
		<tr>
			<td><p>Ὁ ἅγιος Εὐστάθιος γεννήθηκε στὴ Ρώμη,<br>
			στὸ ἑκατὸ μετὰ Χριστὸν τὸ ἔτος ἦν ἀκόμη.</p>

			<p>Πρὶν βαπτιστῇ ὁ ἅγιος ἦταν εἰδωλολάτρης,<br>
			καὶ στὸ ῥωμαϊκὸ στρατὸ ὑπῆρξε στρατηλάτης.</p>

			<p>Πλακίδα τὸν ἐλέγανε πρῶτα τ᾿ ὄνομά του,<br>
			καὶ στρατηγὸς ἀτρόμητος ἦν τὸ ἐπάγγελμά του.</p>

			<p>Σὲ ὅλα ἦταν ἐγκρατὴς καὶ εἶχε σωφροσύνη,<br>
			ἤτανε φίλος των πτωχῶν, εἶχε δικαιοσύνη.</p>

			<p>Τατιανὴ τὴν λέγανε γυναίκα τὴν δικιά του,<br>
			καὶ δύο ἀγόρια ἤτανε ἡ οἰκογένειά του.</p>

			<p>Στὸ δάσος πῆγε μιὰ φορὰ ἐκεῖ νὰ κυνηγήσῃ,<br>
			καὶ ἕνα ἐλάφι ξαφνικὰ ἐκεῖ εἶχε συναντήσει.</p>

			<p>Μὰ τὸ ἐλάφι ἔτρεχε φοβόταν μὴν τὸ χάσῃ,<br>
			τοὺς θάμνους ἐδρασκέλιζε κι ἔφευγε εἰς τὰ δάση.</p>

			<p>Σὲ κάποιο μέρος σταματᾷ, τὸν στρατηγὸ κοιτάζει,<br>
			ὁ στρατηγὸς ξαφνιάστηκε, ἄρχισε νὰ χλομιάζει.</p>

			<p>Ἥμερο ἐστεκότανε τότε αὐτὸ τὸ ἐλάφι,<br>
			θαῦμα βλέπουν τὰ μάτια του, χωρὶς νὰ κάνῃ λάθη.</p>

			<p>Στὰ κέρατα τοῦ ἐλαφιοῦ σταυρὸς λαμποκοπάει,<br>
			ἐσταυρωμένου Ἰησοῦ εἰκόνα του κοιτάει.</p>

			<p>Ταράχτηκε ὁ στρατηγὸς ποὺ εἶδε τὸ σημεῖο,<br>
			ἀπ᾿ τὸ σημεῖο τοῦ σταυροῦ ἀκούει λόγο Θεῖο.</p>

			<p>Τοῦ λέγει, εἶμαι ὁ Χριστός, ἔργα σου μὲ τιμοῦνε,<br>
			ἂν καὶ δὲν εἶσαι χριστιανός, ὅμως εὐχαριστοῦμε.</p>

			<p>Γιὰ σένα φανερώθηκα Πλακίδα στὸ ἐλάφι,<br>
			νὰ βρῇς σὲ μένα τὴν ζωή, νὰ φεύγεις ἀπ᾿ τὰ πάθη.</p>

			<p>Εἶσαι καλὸς καὶ δίκαιος, γι᾿ αὐτὸ ἐσὺ δὲν κάνει,<br>
			νὰ προσκυνᾷς τὰ εἴδωλα, τὴν ψεύτικη τὴν πλάνη.</p>

			<p>Ὁ στρατηγὸς μὲ ὅραμα εἶναι συγκλονισμένος,<br>
			στὴ γῆ πέφτει ἀπ᾿ τὸ ἄλογο σὰν λιποθυμισμένος.</p>

			<p>Ἐφώναξε ὁ στρατηγός, ποιὸς εἶναι ποὺ μιλάει,<br>
			Χριστὸς ὁ πανδημιουργός, εὐθὺς τοῦ ἀπαντάει.</p>

			<p>Σταυρώθηκα, ἐτάφηκα καὶ ἀπὸ νεκρῶν ἀνέστην,<br>
			μὲ ἀγάπη πρὸς τὸν ἄνθρωπο πολλὰ δεινὰ ὑπέστην.</p>

			<p>Σὰν τὰ ἄκουσε ὁ στρατηγὸς πολὺ ἐσυγκινήθη,<br>
			στὸν Κύριο Ἰησοῦ Χριστὸ ἀμέσως ἀπεκρίθη.</p><p>Ἐσένα πιστεύω Κύριε, 
			δημιουργὲ τοῦ κόσμου,<br>
			ὁ κτίστης καὶ σωτήρας μου, ἀληθινὸς Θεός μου.</p>

			<p>Τώρα τοῦ λέγει ἡ θεία φωνὴ ποὺ πίστεψες ὡραία,<br>
			ξεκίνησε νὰ βαπτιστῇς ἀπ᾿ τὸν ἀρχιερέα.</p>

			<p>Ἐπῆρε θάρρος ὁ στρατηγὸς καὶ τὸν Χριστὸν ρωτάει,<br>
			νὰ εἰπῇ εἰς τὴν γυναίκα του, τὶ εἶδε καὶ ποῦ πάει;</p>

			<p>Νὰ βαπτιστοῦν ὅλοι μαζί, ἡ θεία φωνὴ ἀπαντάει,<br>
			στὸν ἴδιο τόπο ἔπειτα, τοῦ ῾πε νὰ ξαναπάῃ.</p>

			<p>Γιὰ νὰ τοῦ εἰπῇ στὸ μέλλον του βάσανα θὰ ἀνταμώσῃ,<br>
			καὶ μὲ ἀγώνα ἱερὸ τὸν βίο θὰ τελειώσῃ.</p>

			<p>Καὶ μὲ τὶς λέξεις τότε αὐτὲς ἔφυγε τὸ ἐλάφι,<br>
			εὐθὺς ἐξαφανίστηκε, ἀπὸ τὴν γῆ ἐχάθη.</p>

			<p>Σὰν τελείωσε τὸ ὅραμα, ἦταν γεμάτος πίστι,<br>
			εὑρῆκε τὴν Τατιανὴ μὲ δυό του γιοὺς στὸ σπίτι.</p>

			<p>Εἶχε ἐσωτερικὴ χαρά, γεμάτος εὐτυχία,<br>
			τοὺς διηγεῖται ὅραμα κι ὅλη τὴν ἱστορία.</p>

			<p>Τοῦ εἶπε καὶ ἡ γυναίκα του τὸν εἶδε χθὲς τὸ βράδυ,<br>
			στὸν ὕπνο της τῆς μίλησε, ποὺ ἤτανε σκοτάδι.</p>

			<p>Αὔριο εἶπε νὰ ῾ρθετε σύζυγος καὶ παιδιά σου,<br>
			εἶμαι ἀληθινὸς Θεός, θὰ χαίρεται ἡ καρδιά σου.</p>

			<p>Τοῦ λέγει ἡ Τατιανὴ νὰ μὴν καθυστεροῦνε,<br>
			ἀρχιερέα χριστιανῶν, ἐκεῖ νὰ βαπτιστοῦνε.</p>

			<p>Εἶπε πὼς πρέπει σύντομα νὰ γίνῃ ἡ ἐργασία,<br>
			γιατὶ δίχως τὴν βάπτισι δὲν θὰ ῾χουν σωτηρία.</p>

			<p>Καὶ ὅταν ἐξημέρωσε πῆγαν στὴν ἐκκλησία,<br>
			συγκινημένο βρήκανε ἐκεῖ ἀρχιερέα.</p>

			<p>Καὶ πρῶτος ἐβαπτίστηκε ὁ στρατηγὸς Πλακίδας,<br>
			ἀμέσως ἀπαρνήθηκε τοῦ πονηροῦ παγίδας.</p>

			<p>Καὶ τώρα μετὰ βάπτισι ἦταν τὸ ὄνομά του<br>
			Εὐστάθιος καὶ πάντοτε θἆταν Χριστὸς κοντά του.</p>

			<p>Βαπτίζεται ἡ Τατιανὴ ὄνομα Θεοπίστη,<br>
			καὶ τὴν ὁδήγησε κι αὐτὴ εἰς τοῦ Θεοῦ τὴν πίστι.</p>

			<p>Βαπτίστηκαν καὶ τὰ παιδιὰ στὸ ἴδιο περιβάλλον,<br>
			Ἀγάπιον πρεσβύτερον, Θεόπιστον τὸν ἄλλον.</p>

			<p>Εἶχαν πολὺ συγκίνησι στὴν βάπτισι τὴν θεία,<br>
			ἐχαίροντο οἱ τρεῖς ψυχὲς ποὺ βρῆκαν σωτηρία.</p>

			<p>Κατόπιν ἐκοινώνησαν τῶν θείων μυστηρίων,<br>
			καὶ ζοῦσαν ἔπειτα εὐτυχεῖς εἰς ὅλον τους τὸν βίο.</p>

			<p>Χαρούμενος ὁ Εὐστάθιος ἐπῆγε εἰς τὰ δάση,<br>
			στὸ μέρος ποὺ τοῦ ἐμίλησε λόγια Θεοῦ ἐλάφι.</p>

			<p>Γονάτισε καὶ ἔκλαψε, κάνει τὴν προσευχή του,<br>
			τοῦ ἀπαντάει ὁ Χριστός, ἀκούει τὴν φωνή του.</p>

			<p>Τοῦ λέγει εἶσαι εὐτυχὴς ποὺ εἶσαι βαπτισμένος,<br>
			ὁ πονηρὸς ὁ διάβολος τώρα εἶναι πικραμένος.</p>

			<p>Θὰ σοῦ κηρύξῃ πόλεμο μὰ μὴν τόνε φοβᾶσαι,<br>
			στὸ τέλος σὰν τὸν Ἰώβ, ὁ νικητὴς σὺ θἆσαι.</p>

			<p>Θὰ βρεῖς μεγάλους πειρασμούς, ὅμως μὲ τὴν ἀνδρεία<br>
			θὰ λάβῃς γιὰ ἀγῶνες σου τὰ στέφανα τὰ θεῖα.</p>

			<p>Ἔπειτα μὲ γυναίκα του στὸ σπίτι συναντήθη,<br>
			ἂς γίνῃ θέλημα Θεοῦ, ὁ ἅγιος εὐχήθη.</p>

			<p>Δὲν πέρασε πολὺς καιρὸς Θεὸς τὸν δοκιμάζει,<br>
			καὶ σὰν πολυάθλο Ἰώβ, ὁ δαίμων τὸν πειράζει.</p>

			<p>Εἶδος χολέρας ἔπεσε, οἱ δοῦλοι Εὐσταθίου<br>
			ἀπέθαναν καὶ οἱ συγγενεῖς ἀκόμα τοῦ ἁγίου.</p>

			<p>Κουράγιο τότε ἔδωσε γυναίκα καὶ παιδιά του,<br>
			μὰ ἀρρώστια πάλι ἔρχεται, ψοφοῦν τὰ ζωντανά του.</p>

			<p>Γιὰ νὰ ἁπαλύνῃ ἡ θλίψη του στὴν ἐξοχὴ πηγαίνει,<br>
			οἱ κλέφτες πᾶν στὸ σπίτι τοῦ οἰκία ἐρειπωμένη.</p>

			<p>Ἔτσι καὶ αὐτοὶ ἐπτώχευσαν πλούσιοι ἦταν πρῶτα,<br>
			ἦταν ἀξιολύπητοι, σὰν ζητιανιὰ στὴν πόρτα.</p>

			<p>Ἀπὸ τὴν Ῥώμη ἔφυγε μὲ οἰκογένειά του,<br>
			πήγαιναν γιὰ τὴν Αἴγυπτο, γυναίκα καὶ παιδιά του.</p>

			<p>Ὁ πλοίαρχος ὅμως ζήτησε κακὸ ἀντὶ γιὰ ναῦλα,<br>
			τὴν Θεοπίστη νὰ δεχθῇ καὶ νὰ τὴν κάνῃ σκλάβα.</p>

			<p>Ὁ ἅγιος τὸν παρακαλεῖ γυναίκα του νὰ σώσῃ,<br>
			ἀντὶ γιὰ τὴν γυναίκα του, λεφτὰ νὰ τὸν πληρώσῃ.</p>

			<p>Εἰς τὸ λιμάνι ἄφησαν ἅγιο καὶ παιδιά του,<br>
			τὴν Θεοπίστη κράτησε ὁ πλοίαρχος κοντά του.</p>

			<p>Ὅλοι τους κλαῖνε γοερὰ γιὰ χωρισμὸ ἐκεῖνο,<br>
			καὶ στὸ λιμάνι κίνδυνος πικρὸς σὰν τὸ κινίνο.</p>

			<p>Παίρνει μαζὶ τὰ δύο παιδιά, περνοῦν ἕνα ποτάμι,<br>
			κρατοῦσε τὸ ἕνα του παιδὶ σταυρὸ ποὺ τοῦ ῾χε κάμει.</p>

			<p>Στὴν ἄλλη ὄχθη τ᾿ ἄφησε, ἐπῆγε γιὰ τὸ ἄλλο,<br>
			ἕνα λιοντάρι ἅρπαξε παιδὶ τὸ πιὸ μεγάλο.</p>

			<p>Φωνάζει ἀπελπιστικὰ καὶ λύκος τοῦ ἁρπάζει,<br>
			τώρα τὸ δεύτερο παιδὶ καὶ στὴν καρδιὰ τὸν σφάζει.</p>

			<p>Ὁ σατανᾶς στὴν θλίψη του θέλει νὰ τὸν κερδίσῃ,<br>
			τοῦ λέγει μέσα στὸν ποταμὸ νὰ μπῇ καὶ νὰ μὴν ζήσῃ.</p>

			<p>Τοῦ ἔβαζε ὁ διάβολος τοῦ ἁγίου ἀπελπισία,<br>
			μὲ τὴν βοήθεια τοῦ Θεοῦ στέκει στὴν καρτερία.</p>

			<p>Καὶ σὰν πατέρας ἔκλαψε στὴν θλίψη του τὴν τόση,<br>
			παρακαλοῦσε τὸν Θεὸ νὰ τόνε δυναμώσῃ.</p>

			<p>Γιὰ τὴν γυναίκα καὶ παιδιὰ κάνει τὴν προσευχή του,<br>
			ἤθελε νὰ τοὺς ξαναδεῖ νὰ ζήσουνε μαζί του.</p>

			<p>Πολὺ ταλαιπωρήθηκε τοῦ Ἁγίου τὸ κορμί του,<br>
			σὲ πόλι ἔπιασε δουλειὰ νὰ βγάζῃ τὸ ψωμί του.</p>

			<p>Ἐγλίτωσαν ἐκ θαύματος τὰ δύο παιδιὰ ἁγίου,<br>
			ἄνθρωποι τὰ ἐλευθέρωσαν ἀπὸ δόντια τοῦ θηρίου.</p>

			<p>Τὸ ἕνα παιδὶ μεγάλωσε μὲ γεωργοὺς ἀνθρώπους,<br>
			τὸ ἄλλο τσοπανόπουλο βόσκει σὲ ξένους τόπους.</p>

			<p>Μεγάλωσαν ξεχωριστὰ δὲν εἶχαν γνωριμία,<br>
			καὶ ἡ Θεοπίστη γλίτωσε ἀπὸ τὴν ἀτιμία.</p>

			<p>Τὴν ἴδια μέρα ἀρρώστησε πλοίαρχος στὸ καράβι,<br>
			τὸν πῆγαν στὴν πατρίδα του καὶ πέθανε τὸ βράδυ.</p>

			<p>Ἄγνοια εἶχε ὁ ἅγιος γιὰ οἰκογένειά του,<br>
			πῶς ζοῦσαν καὶ ἐγλίτωσαν γυναίκα καὶ παιδιά του.</p>

			<p>Τότε ἦταν Τραϊανὸς στὴν αὐτοκρατορία,<br>
			στὸν Δούναβη εἰσέβαλαν βάρβαροι σὰν θηρία.</p>

			<p>Τώρα Πλακίδα ζήτησε ποὺ ἦταν πολεμάρχος,<br>
			καὶ τοὺς βαρβάρους πειρατὲς θὰ ἔδιωχνε μονάχος.</p>

			<p>Στέλνονται ἀπὸ τὸν βασιλιὰ δύο ἀπεσταλμένοι,<br>
			καὶ συναντοῦν τὸν ἅγιο στὴν Βυρητὸ νὰ μένῃ.</p>

			<p>Στολὴ ἀξιωματικοῦ τοῦ φόρεσαν ἐτότες,<br>
			εἶδαν πολλὴ ταπείνωσι τοῦ ἁγίου οἱ στρατιῶτες.</p>

			<p>Σὰν τοὺς ἐδιηγήθηκε τὶς περιπέτειές του,<br>
			ποὺ ἔχασε τὴν γυναίκα του μὰ καὶ τὰ δύο παιδιά του.</p>

			<p>Γιὰ ἀνεύρεσι ὁ Τραϊανὸς εἶχε πανηγυρίσει,<br>
			ποὺ τὸν Πλακίδα εὕρηκαν, βαρβάρους νὰ νικήσῃ.</p>

			<p>Οἱ στρατιῶτες φύγανε καὶ πήγανε στὴ Ρώμη,<br>
			πῆγε ἐκεῖ μὲ ἀξίωμα καὶ νικητὴς ἀκόμη.</p>

			<p>Νέους ἐστρατολόγησαν τ᾿ ἁγίου στράτευμά του,<br>
			καὶ πῆγαν τότε στὸ στρατὸ τὰ δύο παιδιὰ κοντά του.</p>

			<p>Διάλεξε τότε ὁ ἅγιος θείᾳ οἰκονομίᾳ,<br>
			νὰ ὑπηρετοῦν στὴν τράπεζα καὶ ἁπλὴ ὑπηρεσία.</p>

			<p>Ὁ ἅγιος στὶς μάχες του εἶχε ἐπιτυχία,<br>
			καὶ τὴν σκηνή του ἔστησε μὲ θεία συγκυρία.</p>

			<p>Στὸν κῆπο ποὺ καθότανε ἐκεῖ ἡ Θεοπίστη,<br>
			τοῦ πλοίαρχου ποὺ πέθανε ἦταν ἐκεῖ τὸ σπίτι.</p>

			<p>Τὰ δύο παιδιὰ ὁ ἅγιος ποὖχε τραπεζοκόμοι,<br>
			ἦταν τ᾿ ἁγίου τὰ παιδιά, δὲν τὄξεραν ἀκόμη.</p>

			<p>Ἐπῆγαν καὶ οἱ δύο μαζὶ φαγιὰ στὴν Θεοπίστη,<br>
			γιὰ νὰ τὰ μαγειρεύσουνε, νὰ πᾶν᾿ νὰ φᾶν᾿ στὸ σπίτι.</p>

			<p>Ἔλεγαν γιὰ τὸν τόπο τους, δική τους ἱστορία,<br>
			τότε τ᾿ ἀδέρφια γνώρισαν ἀπὸ τὴν ὁμιλία.</p>

			<p>Ἀπὸ τὴν χαρά τους κλαίγανε, μὰ καὶ ἡ Θεοπίστη,<br>
			τὰ γνώρισε ἡ μητέρα τους ποὺ μίλαγαν στὸ σπίτι.</p>

			<p>Ἡ Θεοπίστη στρατηγὸ πάει νὰ συναντήσῃ,<br>
			τὰ δύο της ὑπηρετοῦν, μαζί του νὰ μιλήσῃ.</p>

			<p>Σὰν κοίταξε τὸν στρατηγό, καρδιά της τῆς φωνάζει,<br>
			αὐτὸς εἶναι ὁ ἄνδρας σου, κοίταξε πῶς τοῦ μοιάζει.</p>

			<p>Μὲ θάρρος τώρα τοῦ μιλεῖ, πὼς ἦν ἀπὸ τὴν Ῥώμη,<br>
			τὴν ἔφεραν αἰχμάλωτη τώρα καὶ ζεῖ ἀκόμη.</p><p>Κατόπιν γνωριστήκανε μαζὶ μὲ τὰ παιδιά 
			τους,<br>
			καὶ τότε ἐδοξάσανε Θεὸν μὲ τὴν καρδιά τους.</p>

			<p>Ἤτανε αὐτοκράτορας Ἀδριανὸς στὴ Ρώμη,<br>
			πολέμιος τῶν χριστιανῶν ἦταν αὐτὸς ἀκόμη.</p>

			<p>Γιὰ τὸν Πλακίδα ἔτρεξε νὰ τόνε συναντήσῃ,<br>
			ποὺ τοὺς βαρβάρους νίκησε νὰ τὸν εὐχαριστήσῃ.</p>

			<p>Συμβούλεψε τὸν ἅγιο, Θεοὺς νὰ θυσιάσῃ,<br>
			ὁ ἅγιος του ἀπαντᾷ νὰ τὸν καθησυχάσῃ.</p>

			<p>Εἰς τὸν ἀληθινὸ Θεό, τοῦ λέγει, ἐγὼ πιστεύω,<br>
			τὰ εἴδωλα τὰ ψεύτικα ἐγὼ δὲν τὰ λατρεύω.</p>

			<p>Ὅλοι στὴν οἰκογένεια εἶχαν τὴν ἴδια γνώμη,<br>
			καὶ ὅλοι προσευχήθηκαν εἰς τὸν Θεὸν ἀκόμη.</p>

			<p>Σὲ πεινασμένο λέοντα ἐπῆγαν νὰ τοὺς φάῃ,<br>
			ἔγινε ἤρεμο ἀρνὶ κοντά τους ποὖχε πάει.</p>

			<p>Χάλκινο βόδι ἔκαψαν, μέσα τους εἶχαν βάλει,<br>
			προσεύχονται οἱ ἅγιοι εἰς τὸν Θεὸν καὶ πάλι.</p>

			<p>Νὰ ὑποφέρουν βάσανα καὶ νὰ τοὺς δυναμώσῃ,<br>
			τὰ σώματα καὶ τὶς ψυχὲς τὰ εἶχαν παραδώσει.</p>

			<p>Μετὰ τρεῖς μέρες οἱ τύραννοι εἶχαν μεγάλη σκέψη,<br>
			μὰ στὴν αἰώνια ζωὴ ψυχὲς εἶχαν ταξιδέψει.</p>

			<p>Οἱ χριστιανοὶ ἐπήρανε τὰ ἅγια λείψανά τους,<br>
			τὰ ἐνταφιάσανε μαζὶ νὰ ῾ναι βοήθειά τους.</p>

			<p>Ὦ ἅγιε Εὐστάθιε καὶ ἡ οἰκογένειά σου,<br>
			νἄχωμε οἱ ἁμαρτωλοὶ πάντα βοήθειά σου.</p>

			</td>
		</tr>
	</table>
</div>

<hr>

</body>

</html>