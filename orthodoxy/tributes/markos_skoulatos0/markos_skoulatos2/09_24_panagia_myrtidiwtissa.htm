<html>

<head>
<meta http-equiv="Content-Type" content="text/html; charset=utf-8">
<meta http-equiv="Content-Language" content="el">
<title>Παναγία Μυρτιδιώτισσα</title>
<link rel="stylesheet" type="text/css" href="../styles.css">
</head>

<body lang="el">

<h1>Παναγία Μυρτιδιώτισσα</h1>

<p style="text-align: center">24 Σεπτεμβρίου</p>

<div align="center">
	<table border="0" cellpadding="8" cellspacing="1" id="table1">
		<tr>
			<td><p>Βασίλισσα τοῦ οὐρανοῦ μὰ καὶ τῆς γῆς ἀκόμα,<br>
			θ᾿ ἀνοίξω Παναγία μου τὸ ἀνάξιόν μου στόμα.</p>

			<p>Ἐγὼ δὲν εἶμαι ποιητὴς γιὰ νὰ σὲ ἐγκωμιάσω,<br>
			λίγα ἀπὸ τὸν ὠκεανὸ θαυμάτων θ᾿ ἀντιγράψω.</p>

			<p>Εἰς τὸ νησὶ τὰ Κύθηρα ἡ Ἁγία σου εἰκόνα,<br>
			πάντοτε κάνει θαύματα τώρα καὶ στὸν αἰώνα.</p>

			<p>Τοποθεσία ἦν ἐκεῖ ποὺ λέγεται Μυρτίδια,<br>
			πήγαινε ἕνας χριστιανὸς καθημερινῶς στὰ ἴδια.</p>

			<p>Ὑπῆρχε δάσος καὶ μυρτιὲς σ᾿ ὅλον αὐτὸ τὸν τόπο,<br>
			καὶ ἦταν ἀκατοίκητος ἐκ μέρους τῶν ἀνθρώπων.</p>

			<p>Βαδίζοντας ἀκούει φωνὴ ἡ ὁποία παρεκάλει·<br>
			νἄβρῃ εἰκόνα θαυματουρτγή, βοήθεια μεγάλη.</p>

			<p>Ὅταν τελείωσε ἡ φωνὴ ἔκανε τὸν σταυρό του,<br>
			βοήθει με Ἰησοῦ Χριστέ, ἔλεγε ἐπὶ τόπου.</p>

			<p>Καὶ ἀκόμα παρακάλεσε τότε τὴν Παναγία,<br>
			γιὰ τὴν φωνὴ ποὺ ἄκουσε, ποιὰ ἦν ἡ σημασία.</p>

			<p>Καὶ εὐθὺς γνωρίζει τὴν φωνὴ πὼς ἦν τῆς Θεοτόκου,<br>
			καὶ τὴν εἰκόνα στὶς μυρτιὲς τὴν βρίσκει ἐπὶ τόπου.</p>

			<p>Μὲ δάκρυα τὴν προσκυνᾶ τότε τὴν Παναγία,<br>
			ποὺ χρόνια μέσα στὶς μυρτιὲς εἶχε τοποθεσία.</p>

			<p>Τὸν ἄνθρωπο βοήθησε τότε ἡ Παναγία,<br>
			ἔκοψε κλάδους μερσινιᾶς καὶ ἔκτισε ἐκκλησία.</p>

			<p>Ἐκεῖ ἐτοποθέτησε εἰκόνα Θεοτόκου,<br>
			ὄνομα Μυρτιδιώτισσα τὴν κάλεσε ἐπὶ τόπου.</p>

			<p>Μικρὸ κελὶ ἔκτισε δίπλα στὴν ἐκκλησία,<br>
			ἔγινε τότε μοναχὸς χάρι στὴν Παναγία.</p>

			<p>Μὲ εὐλάβεια τὴν λάτρευε καὶ τὴν ὑπηρετοῦσε,<br>
			τὴν ἱερὰ εἰκόνα της καὶ τὴν παρακαλοῦσε.</p>

			<p>Σὰν πέθανε ὁ μοναχός, τότε ἄλλοι καλογῆροι,<br>
			μαζὶ μὲ ἕνα Λεόντιο ἔκτισαν μοναστήρι.</p>

			<p>Ἕνας θεοσεβούμενος, Θεόδωρος τὸ ὄνομά του,<br>
			στὴν Παναγία ἔταξε συνήθεια δικιά του.</p>

			<p>Τῆς Παναγιᾶς τὴν Κοίμησι μετὰ σαράντα ἡμέρες,<br>
			πήγαινε οἰκογενειακῶς στὴν Μυρτιδιώτισσας τὶς ξέρες.</p>

			<p>Στὸ μοναστήρι ἐρχόταν καὶ κάναν λειτουργία,<br>
			καὶ ἐκεῖ τὴν Μυρτιδιώτισσα τιμοῦσαν Παναγία.</p>

			<p>Καὶ κάθε χρόνο πήγαιναν στὸν οἶκο τοῦ Κυρίου,<br>
			ποὺ ἦταν εἰκοσιτέσσερις τοῦ μήνα Σεπτεμβρίου.</p>

			<p>Καὶ ἀπὸ τότε ἔγινε συνήθεια καὶ μόνο,<br>
			γιορτάζει Μυρτιδιώτισσα μία φορὰ τὸ χρόνο.</p>

			<p>Μὲ χρόνια ὁ Θεόδωρος ἀρρώστια ἔχει πάθει,<br>
			παράλυτος ἀκούνητος ἔμεινε στὸ κρεβάτι.</p>

			<p>Δὲν πάτησε στὴν ἑορτὴ, ὁποὺ τὸ εἶχε τάμα,<br>
			μὰ τὰ παιδιά του ἔστειλε, διόρθωσε τὸ πράγμα.</p>

			<p>Ἐπάνω στὸ κρεβάτι του ἔκλαιγε καὶ θρηνοῦσε,<br>
			καὶ ὅλο τὴν Μυρτιδιώτισσα θερμὰ παρακαλοῦσε.</p>

			<p>Ἐλέησὸν με Δέσποινα λέγει στὴ προσευχή του,<br>
			νὰ προσκυνήσῃ εἰκόνα της πρὶν σβήσῃ ἡ ζωή του.</p>

			<p>Χρόνια πολλὰ ὑπέφερε, εἶχε ἐμπιστοσύνη,<br>
			ἂν πάῃ στὴν Μυρτιδιώτισσα ὅτι καλὰ θὰ γίνῃ.</p>

			<p>Τοὺς συγγενεῖς παρακαλεῖ ἀλλὰ καὶ τὰ παιδιά του,<br>
			ποὺ ἔκαναν ὑπακοή, ἦσαν στὴν συντροφιά του.</p>

			<p>Στὴν ἐκκλησιὰ τὸν ἐπήγανε σὲ ξύλινο κρεβάτι,<br>
			μὲ δάκρυα στὴν Παναγιὰ τῆς ἐζητοῦσε κάτι.</p>

			<p>Σὺ ποὺ ἐγέννησες Χριστὸν λέγει στὴν Παναγία,<br>
			σὲ μένα τὸν παράλυτο δῶσε μου τὴν ὑγεία.</p>

			<p>Τὴν ὥρα τοῦ Ἑσπερινοῦ ἦταν ἀκολουθία,<br>
			ἀκούει ἕνας χριστιανὸς χάβρα στὴν παραλία.</p>

			<p>Νόμιζαν ὅτι βάρβαροι ἐπιδρομὴ ᾿χαν κάνει,<br>
			ἔφυγαν ἀπὸ τὴν ἐκκλησιά, ὁ πανικὸς τοὺς πιάνει.</p>

			<p>Ἄφησαν τὸν Θεόδωρο μέσα στὴν ἐκκλησία,<br>
			καθηλωμένος ἦν ἐκεῖ ἀπ᾿ τὴν παραλυσία.</p>

			<p>Πάλι ξανὰ προσεύχεται στὴν Δέσποινα Μαρία,<br>
			μόνο σ᾿ ἐσένα Παναγιὰ θὰ βρῶ τὴν σωτηρία.</p>

			<p>Καὶ εὐθὺς φωνὴ σὰν νἄκουσε νὰ λέγῃ· πάρε δρόμο,<br>
			ἄφησε τὸ κρεβάτι σου καὶ φύγε μὲ τὸν κόσμο.</p>

			<p>Σηκώθηκε καὶ ἔφυγε ἀμέσως ἐν τῷ ἅμα,<br>
			γιατὶ εἶχε κάνει ἡ Παναγιὰ τὸ ἰδικό της θαῦμα.</p>

			<p>Ἀμέτρητα τὰ θαύματα ποὺ κάνει ἡ Παναγία,<br>
			σὲ ὅλη τὴν ἀνθρωπότητα δίνει τὴν εὐλογία.</p>

			<p>Εἰς τὸ νησὶ τὰ Κύθηρα ὑπῆρχε ἀνομβρία,<br>
			τρόφιμα τοὺς προμήθευε ἐκεῖ ἡ Παναγία.</p>

			<p>Μιὰ νύχτα οἱ Ἀγαρηνοὶ ἐπίθεσι ἔχουν κάνει,<br>
			καὶ βγῆκαν μὲ ἐπίθεσι Κυθήρων τὸ λιμάνι.</p>

			<p>Κάνει καὶ τότε θαῦμα της πάλι ἡ Παναγία,<br>
			δύο βροντὲς ἀκούστηκαν τότε στὴν παραλία.</p>

			<p>Οἱ Τοῦρκοι τότε τρόμαξαν, ἤτανε νύχτα βράδυ,<br>
			καὶ ὅλοι πανικόβλητοι φύγανε μὲ καράβι.</p>

			<p>Ποιὸς χριστιανὸς ἐφώναξε μὲ πίστι τὸ ὄνομά της,<br>
			καὶ ἔφυγε ἀβοήθητος ποτὲ ἀπὸ κοντά της;</p>

			<p>Σὲ ὅλους τοὺς χριστιανοὺς εἶναι ἡ προστασία,<br>
			μετὰ Θεὸν ἐλπίδα μας εἶναι ἡ Παναγία.</p>

			<p>Πρέπει νὰ τὴν σεβόμεθα καὶ νὰ τὴν ἀγαποῦμε,<br>
			ἔγινε Θεομήτορα ἐμεῖς γιὰ νὰ σωθοῦμε.</p>

			<p>Χαίρονται ὅλοι οἱ ἄγγελοι, οἱ δαίμονες τρομάζουν,<br>
			ὅταν μὲ πίστι οἱ χριστιανοὶ μητέρα τὴν φωνάζουν.</p>

			<p>Εἶναι Παρθενομήτορα γιὰ μᾶς ἡ Παναγία,<br>
			ἐγένησε Ἰησοῦ Χριστό, βρήκαμε σωτηρία.</p>

			<p>Ἂς τὴν παρακαλέσουμε πάντοτε νὰ πρεσβεύῃ,<br>
			τὸν Κύριό της καὶ υἱὸν Αὐτὸν νὰ ἱκετεύῃ.</p>

			<p>Μὲ τὶς θερμὲς τὶς προσευχὲς ποὺ ἔχει ἡ Παναγία,<br>
			νὰ ἱκετεύῃ καὶ γιὰ ἐμᾶς νὰ βροῦμε σωτηρία.</p>

			</td>
		</tr>
	</table>
</div>

<hr>

</body>

</html>