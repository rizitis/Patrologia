<html>

<head>
<meta http-equiv="Content-Type" content="text/html; charset=utf-8">
<meta http-equiv="Content-Language" content="el">
<title>Όσιος Σίμων ο Μυροβλύτης</title>
<link rel="stylesheet" type="text/css" href="../styles.css">
</head>

<body lang="el">

<h1>Ὅσιος Σίμων ὁ Μυροβλύτης</h1>

<p style="text-align: center">28 Δεκεμβρίου</p>

<div align="center">
	<table border="0" cellpadding="8" cellspacing="1" id="table2">
		<tr>
			<td><p>Ὁσίου δὲν γνωρίζουμε ποιὰ εἴχενε πατρίδα,<br>
			μὰ εἶχε τὸ καλύτερο, εἰς τὸν Χριστὸν ἐλπίδα.</p>

			<p>Καὶ τώρα γιὰ πατρίδα του ἔχει καὶ κατοικία,<br>
			τὴν Ἄνω Ἱερουσαλήμ Θεοῦ τὴν βασιλεία.</p>

			<p>Ἄγγελοι πάντες ἅγιοι ἔγιναν ἀδελφοί του,<br>
			ἀγάλλεται αἰώνια χαίρεται ἡ ψυχή του.</p>

			<p>Φεύγει ἀπὸ πατρίδα του καὶ ἀπὸ συγγενεῖς του,<br>
			ὡσὰν ποτὲ τὸν Ἀβραάμ μὲ τὸν Θεὸν μαζί του.</p>

			<p>Στὸ Ἅγιον Ὄρος ἔφθασε δὲν σκέπτεται τίποτ᾿ ἄλλο,<br>
			μόνο γέροντα πνευματικὸ ἐκεῖ νὰ ἰδῇ μεγάλο.</p>

			<p>Ζητοῦσε τὴν ὑπακοὴ πού᾿ ν ἀρετὴ μεγάλη,<br>
			θέλησε τὴν ταπείνωσι θεμέλιον νὰ βάλῃ.</p>

			<p>Τὰ μοναστήρια γύρισε, βρῆκε τοὺς γεροντάδες,<br>
			στοχάζεται τὶς ἀρετὲς ποὖχαν καὶ φρονιμάδες.</p>

			<p>Γυρίζει σὰν τὴν μέλισσα νὰ εὕρῃ ὡραῖα ἄνθη,<br>
			καὶ γέροντα σεβάσμιο γιὰ τὸν Θεὸν νὰ μάθῃ.</p>

			<p>Καὶ ὁ πανάγαθος Θεὸς ποὺ εἶδε τὴν καρδιά του,<br>
			τοὔστειλε τὸν κατάλληλο τότε γιὰ γέροντά του.</p>

			<p>Ἀφιερώθηκε λοιπὸν τότε αὐτὸς μαζί του,<br>
			τοῦ ἔκανε ὑπακοὴ χωρὶς ἀντίῤῥησή του.</p>

			<p>Γέροντας ἦταν αὐστηρός, ἔβριζε, τὸν κτυποῦσε,<br>
			μὰ μὲ χαρὰ κι ὑπομονή, ὅλα αὐτὰ περνοῦσε.</p>

			<p>Στὸν γέροντα δὲν ἔβανε ποτὲ μνησικακία,<br>
			δεχόταν περισσότερη ἀκόμα τιμωρία.</p>

			<p>Στὸ Ἅγιον Ὄρος μάθανε τὴ συμπεριφορά του,<br>
			ἦταν παντοῦ ἀγαπητὸς γιὰ τὰ χαρίσματά του.</p>

			<p>Σεμνὸς πολὺ καὶ ἔξυπνος, γενναῖος στὴν καρδιά του,<br>
			τοὺς πειρασμοὺς τοὺς ἔδιωχνε μὲ ταπεινότητά του.</p>

			<p>Ὁ γέροντας ποὖν᾿ αὐστηρός, τότε ἀλλάζει γνώμη,<br>
			τὸν εἶχε σὰν διδάσκαλο καὶ ἀδελφὸ ἀκόμη.</p>

			<p>Δὲν ἤθελε ὁ Σίμωνας τόσο νὰ τὸν τιμήσῃ,<br>
			καὶ ἄδεια τοῦ ζήτησε γιὰ νὰ ἀναχωρήσῃ.</p>

			<p>Μὲ ὀδυρμοὺς καὶ κλάματα ὁ γέροντας τοῦ δίνει<br>
			τὴν ἄδεια τοῦ Σίμωνα καὶ μόνον τὸν ἀφήνει.</p>

			<p>Σὲ μιὰ σπηλιὰ στὴν ἔρημο μόνος αὐτὸς πηγαίνει,<br>
			μὲ πίστι καὶ μὲ προσευχὴ τὰ πάντα ὑπομένει.</p>

			<p>Ὡς ὅπλο εἶχε τὸν σταυρὸν σκληρὰ νὰ πολεμήσῃ<br>
			καὶ τοὺς ἀόρατους ἐχθροὺς νὰ ἀντιμετωπίσῃ.</p>

			<p>Ὁ πολυμήχανος ἐχθρὸς δράκοντας εἶχε γίνει<br>
			νὰ καταπιεῖ τὸν Σίμωνα εὐθὺς τὴν ὥρα ἐκείνη.</p>

			<p>Μὰ ἐπειδὴ ἀπ᾿ τὸν Θεὸν δὲν εἶχε ἐξουσία,<br>
			τοῦ ἔδωσε κτυπήματα, ἦρθε σὲ ἀφασία.</p>

			<p>Ὁ ἅγιος ἦταν καταγῆς τότε μὲ τὴν πληγή του,<br>
			στὸν οὐρανὸ ὁλόθερμα κάνει τὴν προσευχή του.</p>

			<p>Τὸν δράκοντα ἐπιτιμᾶ ἐτότε μὲ μανία,<br>
			ἐπικαλεῖται τὸν Χριστόν, Μητέρα Παναγία.</p>

			<p>Καὶ προσευχὴ ὁ Ὅσιος προτοῦ νὰ τελειώσῃ,<br>
			ἔφυγε τότε ὁ δράκοντας κι ἔμεινε στὴν πτῶσι.</p>

			<p>Ἔπειτα θαῦμα γίνεται, θεία φωτοχυσία,<br>
			γλυκύτατη αἰσθάνεται στὸ σπήλαιο εὐωδία.</p>

			<p>Τότε ἀκούει οὐράνια καὶ θεία ὁμιλία,<br>
			στὸν Σίμωνα ἐνίσχυσι δίνει ἡ Παναγία.</p>

			<p>Τοῦ λέγει, Σίμωνα πιστὲ καὶ δοῦλε τοῦ Υἱοῦ μου,<br>
			ἀνδρείωνε, δυνάμωνε, σοῦ δίνω τὴν εὐχή μου.</p>

			<p>Ἔγινε τότε ὑγιὴς ἀπ᾿ τὰ κτυπήματά του,<br>
			εὐχαριστοῦσε τὸν Θεὸν μὲ ὅλην τὴν καρδιά του.</p>

			<p>Τὸν ἐπαινοῦσαν οἱ ἄνθρωποι γιὰ τὴν διάκρισί του,<br>
			σκέπτεται ἀπ᾿ τὸ σπήλαιο γιὰ ἀναχώρησί του.</p>

			<p>Μὰ ἄκουσε πάλι φωνὴ ἀπὸ τὴν Παναγία,<br>
			τοῦ λέγει νὰ καθήσῃ ἐκεῖ, νὰ κτίσῃ ἐκκλησία.</p>

			<p>Ἐτότε ἐπλησίαζε γιορτὴ τῶν Χριστουγέννων,<br>
			κι ἔξω ἀπὸ τὸ σπήλαιο θέαμα βλέπει ξένον.</p>

			<p>Ξέκοψε ἀπ᾿ τὸν οὐρανὸ ὁλόλαμπρο ἀστέρι,<br>
			σὲ πέτρα ἐπάνω ἐκάθησε, στοῦ σπήλαιου τὰ μέρη.</p>

			<p>Χριστούγεννα σὰν ἔφθασαν ξανάρχεται ὁ ἀστέρας,<br>
			στὴν πέτρα πάνω κάθησε σὰν ἄσπρη περιστέρα.</p>

			<p>Θεία φωνὴ ἀκούστηκε, τὸν Σίμωνα προστάζει,<br>
			κοινόβιο νὰ κτίσῃ ἐκεῖ, Θεὸς τὸν διατάζει.</p>

			<p>Ἀκούει τότε τὴν φωνή, δὲν πρέπει νὰ ἀπιστήσῃ,<br>
			καὶ ὁ Θεὸς ἀπὸ ψηλὰ θὰ τόνε βοηθήσῃ.</p>

			<p>Τὰ ἴδια λόγια τρεῖς φορὲς τὰ ἐπαναλαμβάνει,<br>
			ὁ Σίμωνας ἐτρόμαξε, τὰ μέτρα του λαμβάνει.</p>

			<p>Τοῦ φάνηκε στῆς Βηθλεὲμ πὼς βρέθηκε στὰ μέρη,<br>
			κι ἡ Παναγία τὸν Χριστὸν ἐκεῖ τὸν εἶχε φέρει.</p>

			<p>Λίγες ἡμέρες πέρασαν, γιορτὴ τῶν Χριστουγέννων,<br>
			κι ἔφθασαν στὸν Σίμωνα μιὰ τριάδα ξένων.</p>

			<p>Αὐτάδελφοι καὶ πλούσιοι ἀπὸ τὴν Θεσσαλία,<br>
			τὸν Σίμωνα παρακαλοῦν διὰ συνεργασία.</p>

			<p>Ὁ Σίμωνας προσπάθησε μὲ τρόπο νὰ τοὺς διώξῃ,<br>
			κι οἱ τρεῖς κρατοῦνε ἄμυνα στὴν ἄρνησι τὴν τόση.</p>

			<p>Ἐτότε τοὺς ἐκράτησε ὁ Σίμων μὲ τὴ βία,<br>
			ἔγιναν τότε μοναχοὶ ἀπὸ δοκιμασία.</p>

			<p>Τὰ ἄχραντα μυστήρια τότε ἐκοινωνῆσαν,<br>
			πατέρας τότε καὶ παιδιὰ εἰς τὸ ἑξῆς ἐζῆσαν.</p>

			<p>Ὁ Σίμων τοὺς φανέρωσε τὴν θεία ὀπτασία,<br>
			ὅτι τοὺς ἔστειλε ὁ Θεὸς νὰ κτίσουν ἐκκλησία.</p>

			<p>Κατόπιν τοὺς ὁδήγησε νὰ ἐρευνοῦν στοὺς δρόμους,<br>
			νὰ φέρουνε στὸν τόπο αὐτὸ ἀνθρώπους οἰκοδόμους.</p>

			<p>Σὰν ἔφθασαν στὸν ἅγιο τότε οἱ οἰκοδόμοι,<br>
			θεμέλια θὰ ἐβάνανε μὲ τὴ δική του γνώμη.</p>

			<p>Τοὺς ἔδειξε ἕνα γκρεμνὸ εἰς τὴν τοποθεσία,<br>
			ἐκεῖ νὰ θεμελιώσουνε, νὰ γίνῃ ἐκκλησία.</p>

			<p>Οἱ οἰκοδόμοι τρόμαξαν, εἶπαν ἀπόκρισί τους,<br>
			θεμέλια ἐκεῖ δὲν βάνανε, κινδύνευε ἡ ζωή τους.</p>

			<p>Τότε ὁ Σίμων σκέφτηκε προτοῦ δουλειὰ ἀρχίσουν,<br>
			διέταξε τοὺς μαθητὲς τότε νὰ γευματίσουν.</p>

			<p>Σὰν ἔτρωγαν τὸ φαγητὸ πῆγε ἕνα καλογέρι,<br>
			ἕνα ποτήρι μὲ κρασὶ στὸν μάστορα νὰ φέρῃ.</p>

			<p>Χάνει ἰσοῤῥοπία του, τὸ σῶμα του γλιστράει,<br>
			καὶ στῆς χαράδρας τὸν βυθὸ ἐν ἅμα κάτω πάει.</p>

			<p>Σὰν εἶδαν τὸ δυστύχημα τότε οἱ οἰκοδόμοι,<br>
			ἐμάλωναν τὸν γέροντα γιὰ ἰσχυρή του γνώμη.</p>

			<p>Ὁ Ὅσιος προσεύχονταν τότε στὴν Παναγία,<br>
			στὸ καλογέρι ποὺ ἔπεσε νὰ δώσῃ τὴν ὑγεία.</p>

			<p>Ἡ Παναγία ἄκουσε καὶ ἔκανε τὸ θαῦμα,<br>
			τὸ καλογέρι ἀνέβηκε δίχως νὰ ἔχῃ τραῦμα.</p>

			<p>Καὶ τὸ κρασὶ δὲν χύθηκε ποὺ κράταγε στὸ χέρι,<br>
			γεμάτο ὅλοι τὸ εἴδανε, ὅπως τὸ εἶχε φέρει.</p>

			<p>Τὸ θαῦμα αὐτὸ σὰν εἴδανε τότε οἱ οἰκοδόμοι,<br>
			στὸν γέροντα ἐτρέξανε, τοῦ ζήτησαν συγνώμη.</p>

			<p>Καὶ τὸν ἐπαρακάλεσαν ἐκεῖ νὰ τοὺς κρατήσῃ,<br>
			εἰς τὴν μονὴ ποὺ θὰ γενῇ νὰ τοὺς χειροτονήσῃ.</p>

			<p>Ὁ Σίμωνας ἐδέχθηκε, καὶ μοναχοὺς τοὺς κάνει,<br>
			καὶ τὰ θεμέλια τῆς μονῆς ἐκεῖνος πρῶτος βάνει.</p>

			<p>Ἐσήκωσε στὰ χέρια του ἕνα βαρὺ λιθάρι,<br>
			ἀφοῦ πρῶτα τὸ σταύρωσε μὲ τοῦ Θεοῦ τὴν χάρι.</p>

			<p>Τὸ θαῦμα αὐτὸ σὰν εἴδανε τότε οἱ καλογέροι,<br>
			ἐθαύμασαν ὡς πούπουλο ποὺ λίθο εἶχε φέρει.</p>

			<p>Τέλειωσε ἡ οἰκοδομή, τὰ πάντα ἑτοιμάζει,<br>
			καὶ τότε «Νέα Βηθλεὲμ» μονὴ τὴν ὀνομάζει.</p>

			<p>Πῆγαν ἐκεῖ σαρακηνοὶ Μονὴ γιὰ νὰ ληστέψουν,<br>
			μὰ ὅλοι ἐτυφλώθηκαν, δὲν βλέπανε νὰ κλέψουν.</p>

			<p>Ἀλλάχ, Ἀλλάχ, ζητούσανε ἐτότε σωτηρία,<br>
			ὅλοι μετανοήσανε γιὰ ἐκείνη τὴ ληστεία.</p>

			<p>Ὁ Ὅσιος λυπήθηκε ἀπ᾿ τοῦ Χριστοῦ καντήλι,<br>
			μὲ λάδι μάτια ἄλειψε, τὸ φῶς τοὺς εἶχε στείλει.</p>

			<p>Βαπτίστηκαν κι ἔγιναν ὅλοι τους καλογέροι,<br>
			δὲν ξαναγύρισαν ποτὲ σὲ κλέφτικο λημέρι.</p>

			<p>Ἐγέρασε ὁ Σίμωνας καὶ πρὶν νὰ ἐκδημήσῃ,<br>
			μὲ συμβουλὲς τοὺς μοναχοὺς, τοὺς εἶχε κατηχήσει.</p>

			<p>Εἶπε νὰ συνεχίσουνε τὴν ἰδική του τάξι,<br>
			καὶ εἰς τὸν νόμον τοῦ Χριστοῦ νὰ φέρονται ἐντάξει.</p>

			<p>Τελείωσε τὶς συμβουλές, τότε ἐπροσευχήθη,<br>
			εἰς τὴν Τριάδα τὸν Θεὸν μὲ πόθον ἐδεήθη.</p>

			<p>Ἐπέταξεν εἰς τὸν Θεὸν ἡ ἱερὰ ψυχή του,<br>
			καὶ σὰν ἀκτίνες λαμπερὲς ἤτανε ἡ μορφή του.</p>

			<p>Μὲ σεβασμὸν τὸν ἔθαψαν τότε οἱ μαθητές του,<br>
			καὶ πάντοτε ἐσκεπτότανε ἁγίες συμβουλές του.</p>

			<p>Στὸ Ἅγιον Ὄρος βρίσκεται αὐτὸ τὸ μοναστήρι,<br>
			καὶ σεβασμὸ στὸν ἅγιον ἔχουν οἱ καλογῆροι.</p>

			<p>Εἰς τὸ ἱερόν του λείψανο ποὺ ἀναβλύζει μύρο,<br>
			γίνονται θαύματα πολλὰ εἰς τοὺς πιστοὺς τριγύρω.</p>

			<p>Σίμωνος Πέτρα εἶνι γνωστὴ Ὁσίου ἡ Μονή του,<br>
			νἄχωμε τὶς πρεσβεῖες του κι ἐμεῖς τοῦ Μυροβλύτου.</p>

			</td>
		</tr>
	</table>
</div>

<hr>

</body>

</html>