<html>

<head>
<meta http-equiv="Content-Type" content="text/html; charset=utf-8">
<meta http-equiv="Content-Language" content="el">
<title>Οσία Μελάνη η Ρωμαία</title>
<link rel="stylesheet" type="text/css" href="../styles.css">
</head>

<body lang="el">

<h1>Ὁσία Μελάνη ἡ Ῥωμαία</h1>

<p style="text-align: center">31 Δεκεμβρίου</p>

<div align="center">
	<table border="0" cellpadding="8" cellspacing="1" id="table2">
		<tr>
			<td><p>Στὴν Ῥώμη ἐγεννήθηκε Μελάνη ἡ Ὁσία,<br>
			γονεῖς της ἦσαν πλούσιοι, ἔνδοξοι, μὲ ἀξία.</p>

			<p>Ἡ κόρη ἐμεγάλωνε, ἦρθε σὲ ἡλικία,<br>
			γονεῖς νὰ τὴν παντρέψουνε εἶχαν ἐπιθυμία.</p>

			<p>Αὐτὴ τοὺς τὸ ἀπέκοπτε πὼς παντρειὰ δὲν θέλει,<br>
			μὰ οἱ γονεῖς ἐπέμειναν, τὴν νίκησαν ἐν τέλει.</p>

			<p>Εὑρῆκαν ἕνα νεαρό, ὡραῖο παλληκάρι,<br>
			ἦταν δέκα ἑπτὰ ἐτῶν, Μελάνη γιὰ νὰ πάρῃ.</p>

			<p>Τὸν λέγαν Ἀπελλιανὸ τὸν ἄνδρα ποὖχε πάρει,<br>
			καὶ ὅταν στεφανώθηκαν τοῦ ζήτησε μιὰ χάρι.</p>

			<p>Τὴν παρθενία ἀπὸ μικρὴ πολὺ τὴν ἐκτιμοῦσε,<br>
			ἂν ἤθελε κι ὁ ἄνδρας της τόνε παρακαλοῦσε,</p>

			<p>γιὰ νὰ φυλάξῃ κι αὐτὸς μαζί της παρθενία,<br>
			διὰ νὰ ζήσουνε ἁγνοὶ Χριστοῦ τὴν βασιλεία.</p>

			<p>Ἐδέχθη ὁ Ἀπελλιανός, τῆς εἶπε μὲ τὸ στόμα·<br>
			τὴν πρότασί σου δέχομαι, δὲν ἦν καιρὸς ἀκόμα.</p>

			<p>Τῆς εἶπε νὰ ἀποκτήσουνε παιδὶ γιὰ κληρονόμο,<br>
			καὶ τότε νὰ βαδίσουνε τῆς παρθενίας δρόμο.</p>

			<p>Θέλω διὰ τὴν γνώμη σου νὰ σὲ εὐχαριστήσω<br>
			καὶ παρθενίας τὴν ὁδὸ κι ἐγὼ ν᾿ ἀκολουθήσω.</p>

			<p>Μ᾿ αὐτὸν τὸν τρόπο συμφωνεῖ ἡ σύζυγος Μελάνη,<br>
			καὶ τότε εἰς τὸν ἄνδρα της ὑπακοὴ τοῦ κάνει.</p>

			<p>Στὸν χρόνο ἐπάνω γέννησε ὡραῖο κοριτσάκι,<br>
			καὶ σὰν μητέρα στοργικὴ τοῦ ἔδινε φιλάκι.</p>

			<p>Παρακαλεῖ τὸν ἄνδρα της καὶ θέλει νὰ τὸν πείσῃ,<br>
			ὑπόσχεσι ποὺ ἔδωσε νὰ μὴν τὴν λησμονήσῃ.</p>

			<p>Ὁ ἄνδρας τῆς ἀπήντησε πὼς ὅταν ἀποκτήσῃ<br>
			τότε καὶ δεύτερο παιδὶ παρθένος πιὰ θὰ ζήσῃ.</p>

			<p>Μελάνη συμβουλεύτηκε πνευματικοὺς πατέρες,<br>
			τῆς εἶπαν νἄχῃ ὑπομονὴ ἐκεῖνες τὶς ἡμέρες.</p>

			<p>Μελάνη τότε ἐγέννησε καὶ δεύτερο παιδί της<br>
			μὰ ὁ Θεὸς κανόνισε γιὰ τὴν ἀπόφασί της.</p>

			<p>Μόλις βαπτίσαν τὸ παιδὶ ποὺ ἤτανε ἀγόρι,<br>
			ἔφυγε ἡ ψυχούλα του στ᾿ οὐρανοῦ τὰ ὄρη.</p>

			<p>Τότε μετὰ τὸν τοκετὸ ἀῤῥώστησε ἡ Μελάνη,<br>
			ἄνδρας της πάει στὸν ἐπίσκοπο μιὰ δέησι νὰ κάνῃ.</p>

			<p>Καὶ ἡ Μελάνη ἔξυπνη, εὑβρῆκε εὐκαιρία,<br>
			ἐζήτησε ἀπ᾿ τὸν ἄνδρα της νὰ ζοῦν ἐν παρθενίᾳ.</p>

			<p>Ἐκεῖνος ὅταν τ᾿ ἄκουσε, ὑπακοὴ λαμβάνει,<br>
			τὸ ἔταξε εἰς τὸν Θεὸν ποὺ ὅρκο εἶχε κάνει.</p>

			<p>Μελάνη τότε ἐχάρηκε, ξεχνᾶ ἀσθένειά της,<br>
			ποὺ δέχθηκε ὁ ἄνδρας της τὴ γνώμη τὴ δικιά της.</p>

			<p>Κι ἄλλο ὅμως δυστύχημα στὸ σπίτι τους συμβαίνει,<br>
			τὸ μόνο κοριτσάκι τους ἀῤῥώστησε, πεθαίνει.</p>

			<p>Τ᾿ ἀνδρόγυνο συμφώνησαν εἰς τὴν ὁδὸν Κυρίου,<br>
			νὰ πορευθοῦνε καὶ οἱ δυὸ ἐντὸς μοναστηρίου.</p>

			<p>Ἄκουσαν ἀπ᾿ τὸν οὐρανὸ μιὰ θεία εὐωδία,<br>
			κι ἐστήριξαν εἰς τὸν Θεὸν μέριμνα καὶ καρδία.</p>

			<p>Πέθανε ὁ πατέρας της ἐτότε τῆς Μελάνης,<br>
			καὶ τότε θέλημα Θεοῦ μποροῦσε πιὰ νὰ κάνῃ.</p>

			<p>Ἦταν ὁ Ἀπελλιανὸς ἐτῶν εἴκοσι τεσσάρων,<br>
			Μελάνη ἦταν εἴκοσι καὶ δὲν φοβόταν χάρο.</p>

			<p>Ὡς ζεῦγος ἦσαν ζηλευτοί, μικροὶ στὴν ἡλικία,<br>
			καταπατοῦν τὶς ἡδονὲς γιὰ δόξα αἰωνία.</p>

			<p>Σὲ μέρος ἡσυχαστικὸ ἐκάθησαν καὶ τόπον,<br>
			ἀπόλαυσι καὶ ἡδονὲς ἀρνήθηκαν ἀνθρώπων.</p>

			<p>Εἴχανε εἰσοδήματα, χρημάτων ἀφθονία,<br>
			καὶ κάθε ἡμέρα ἔκαναν πολλὴ φιλοξενία.</p>

			<p>Μελάνη κι Ἀπελλιανὸς πῆγαν στὴν Καρχηδόνα,<br>
			σὲ μοναστήρια πήγανε γιὰ θέρος καὶ χειμώνα.</p>

			<p>Σὲ ἀνδρικὸ ὁ Ἀπελλιανός, γυναικεῖο ἡ Μελάνη,<br>
			καὶ ἡγουμένη ἤθελαν νὰ γίνῃ μάνι-μάνι.</p>

			<p>Σὲ ἐκκλησίες καὶ μονὲς δίνουν περιουσία,<br>
			καὶ ἡ Μελάνη ἔκανε πολλὴ σκληρὴ νηστεία.</p>

			<p>Σὰν ἔδυε ὁ ἥλιος μιὰ φορὰ δειπνοῦσε,<br>
			λίγη τροφὴ κι ἄνοστη ἔτρωγε σὰν πεινοῦσε.</p>

			<p>Σπανίως λίγο ἔβανε λάδι στὸ φαγητό της,<br>
			ἀντὶ κρασὶ μόνο νερὸ δίνει στὸν ἑαυτό της.</p>

			<p>Σιγὰ-σιγὰ συνήθισε Κυρίου ἡ ἀμνάδα,<br>
			κι ἔτρωγε μιὰ φορὰ μόνο τὴν ἑβδομάδα.</p>

			<p>Ὅλην ἡμέρα ἔγραφε θρησκευτικὰ βιβλία,<br>
			πρώτευε ἡ Ἁγία Γραφὴ καὶ ἡ καλλιγραφία.</p>

			<p>Ποτὲ δὲν ἐκουράστηκε τὰ ὅσα εἶχε γράψει,<br>
			πάντα μὲ πόθο ἱερὸ καρδιά της εἶχε ἀνάψει.</p>

			<p>Δυὸ ὧρες μόνο κατὰ γῆς τὴν νύκτα ἐκοιμόταν,<br>
			καὶ τὶς ὑπόλοιπες ὧρες τῆς νυκτὸς ἐπροσευχόταν.</p>

			<p>Καὶ ἠσχολεῖτο ἔπειτα μὲ τὴν διδασκαλία,<br>
			ποὺ τὶς παρθένες δίδασκε ἐτότε ἡ ὁσία.</p>

			<p>Ἐνήστευε τὴν Κυριακὴ καὶ τότε ἐπεμβαίνει,<br>
			ἔκανε παρατήρηση σ᾿ αὐτὴν ἡ ἡγουμένη.</p>

			<p>Τῆς εἶπε εἶναι ἑορτή, ἡμέρα τοῦ Κυρίου,<br>
			λίγο λαδάκι ἐσὺ νὰ τρῶς φαῒ τοῦ μαγειρείου.</p>

			<p>Τὸ παραδέχτηκε αὐτὸ χωρὶς τὴν θέλησί της,<br>
			ἡ ἡγουμένη χάρηκε γιὰ τὴν ὑπακοή της.</p>

			<p>Ἐδιάβαζε τὴν Παλαιὰ καὶ Νέα Διαθήκη,<br>
			καὶ τὴν ψυχή της νηστικιὰ δὲν εἴχενε ἀφήκει.</p>

			<p>Ὅλα τὰ σπουδαιότερα καὶ τὴν Γραφὴ κομμάτια,<br>
			τὰ ἔδινε διὰ τροφὴ στῶν χριστιανῶν τὰ μάτια.</p>

			<p>Στὸ μοναστήρι τότε ἑπτὰ χρόνια εἶχε καθήσει,<br>
			καὶ στὰ Ἱεροσόλυμα θέλει νὰ προσκυνήσῃ.</p>

			<p>Μαζὶ μὲ Ἀπελλιανὸ ἐμπῆκαν σ᾿ ἕνα πλοῖο,<br>
			Ἁγίους Τόπους πήγαιναν ἐτότε καὶ οἱ δύο.</p>

			<p>Ἐπροσκυνήσανε παντοῦ εἰς τοὺς Ἁγίους Τόπους,<br>
			συνομιλήσανε παντοῦ, μὲ εὐσεβεῖς ἀνθρώπους.</p>

			<p>Διαβάζανε οἱ μοναχοὶ τότε Ἀκολουθία,<br>
			καὶ ὠφελήθηκε πολὺ ἐτότε ἡ ἁγία.</p>

			<p>Εἰς τὰ Ἱεροσόλυμα κάθησε ἡ ἱερὴ Μελάνη,<br>
			σ᾿ ἕνα κελὶ ποὺ ἔξοδα ἡ ἴδια εἶχε κάνει.</p>

			<p>Ταλαιπωρεῖ μέσ᾿ στὸ κελὶ ἐκεῖ τὸν ἑαυτόν της,<br>
			κι ἄνθρωπο δὲν ἤθελε νὰ ἔβλεπε ἐμπρὸς της.</p>

			<p>Ἄκουσαν τὴν φήμη της κορίτσια καὶ μητέρες,<br>
			κι ὅλες τὶς συμβούλευε ἐκεῖνες τὶς ἡμέρες.</p>

			<p>«Πηγαίνουν καὶ ἁμαρτωλὲς <br>
			κι ἐκεῖ γινόνταν μοναχές».</p>

			<p>Τὶς κατηχοῦσε, γύριζαν εἰς τοῦ Θεοῦ τὸν δρόμο,<br>
			τὴν ἁμαρτία ἀρνιότανε καὶ τὸν παλιό τους κόσμο.</p>

			<p>Τοὺς εἶπε νὰ προσεύχονται μὲ προσοχὴ μεγάλη,<br>
			ἀγάπη καὶ ταπείνωσι, νηστεία ἐπιβάλλει.</p>

			<p>Μὲ ἀγάπη τὶς συμβούλευε, τοὺς ἔβανε κανόνα,<br>
			νὰ μὴ κλεισθοῦνε σὰν μωρὲς ἔξω ἀπ᾿ τὸν Νυμφώνα.</p>

			<p>Φεύγει ἀπὸ Ἱερουσαλήμ, πάει στὴν Καρχηδόνα,<br>
			εὑρῆκε ἕνα θεῖο της, τοῦ ἔβαλε κανόνα.</p>

			<p>Ὁ θεῖος ἦταν ἀσεβὴς στὸν κόσμο ποὖχε ζήσει,<br>
			τὸν ὁδηγεῖ ἡ ἀνηψιὰ γιὰ νὰ μετανοήσῃ.</p>

			<p>Καὶ τότε μετενόησε, τὸν εἶχε καὶ βαπτίσει,<br>
			καὶ τὴν ψυχή του στὸν Χριστὸ τότε εἶχε ἀφήσει.</p>

			<p>Μάχεται γιὰ τὴν αἵρεσι τότε τοῦ Νεστορίου,<br>
			κι ὅλα τὰ φλυαρήματα δικοῦ του συμποσίου.</p>

			<p>Τότε στὰ Ἱεροσόλυμα κάνει ἐπιστροφή της,<br>
			καὶ τότε τὰ ἐγκαίνια ἔκανε τοῦ ναοῦ της.</p>

			<p>Προσκύνησε πάλι ξανὰ εἰς τοὺς Ἁγίους Τόπους,<br>
			καὶ ὅτι εἶχε μοίρασε εἰς τοὺς φτωχοὺς ἀνθρώπους.</p>

			<p>Πῆγε στὸ ἅγιο σπήλαιο μαζὶ μὲ ἀδελφή της,<br>
			ἐκεῖ τὴν πληροφόρησε πὼς ἔφευγε ἡ ψυχή της.</p>

			<p>Δέησι πρὸς τὸν Κύριο Μελάνη τότε κάνει,<br>
			καὶ τὴν δική της τὴν ψυχὴ νὰ πάρῃ σὰν πεθάνῃ.</p>

			<p>Ἤτανε τότε ἑορτὴ ἡμέρα Χριστουγέννων,<br>
			ποὺ μπῆκε μέσ᾿ στὸ σπήλαιο τὸ φωτοστολισμένο.</p>

			<p>Ἔπειτα λίγος πυρετὸς ἦρθε εἰς τὴν Μελάνη,<br>
			ἦρθε γι᾿ αὐτὴν ἡ ὥρα της κι ἔπρεπε νὰ πεθάνῃ.</p>

			<p>Οἱ ἀδελφὲς τὴν κλαίγανε ποὺ ἤτανε κοντά της,<br>
			καὶ τὶς ἀποχαιρέτησε τότε μὲ τὴν καρδιά της.</p>

			<p>Καὶ τότε εἰς τὸν Κύριον παρέδωσε ψυχή της,<br>
			οἱ κληρικοὶ καὶ ὁ λαὸς ἔκαναν τὴν ταφή της.</p>

			<p>Τὴν ἡμέρα ἐκείνη ἤτανε ἡ ἡμερομηνία<br>
			ὁ μήνας ἦν Δεκέμβριος κι εἶχε τριάντα μία.</p>

			<p>Θαύματα ἔκανε πολλὰ μὲ χάρι τοῦ Κυρίου,<br>
			εἰς τὴν ζωὴ καὶ κοίμησι λειψάνου της ἁγίου.</p>

			<p>Ἔβγαλε ἕνα δαιμόνιο, ποὺ ἔπασχε μιὰ κόρη,<br>
			ἐβούλωσε τὸ στόμα της, νὰ τρώγῃ δὲν ἠμπόρει.</p>

			<p>Ἄλλη γυναίκα ἔγκυος μέσα εἰς τὴν κοιλιά της,<br>
			εἶχε πεθάνει τὸ παιδί, πονοῦν τὰ σωθικά της.</p>

			<p>Μὲ ζώνη της τὴν σταύρωσε ἐτότε ἡ Ὁσία,<br>
			ἐγέννησε νεκρὸ παιδὶ ποὺ εἶχε στὴν κοιλία.</p>

			<p>Θερμὰ παρακαλοῦμέν σε Ὁσία μας Μελάνη,<br>
			δέησι κάνε στὸν Χριστὸν ἔλεος νὰ μᾶς κάνῃ.</p>

			</td>
		</tr>
	</table>
</div>

<hr>

</body>

</html>