<html>

<head>
<meta http-equiv="Content-Type" content="text/html; charset=utf-8">
<meta http-equiv="Content-Language" content="el">
<title>Όσιος Δανιήλ ο Στυλίτης</title>
<link rel="stylesheet" type="text/css" href="../styles.css">
</head>

<body lang="el">

<h1>Ὅσιος Δανιὴλ ὁ Στυλίτης</h1>

<p style="text-align: center">11 Δεκεμβρίου</p>

<div align="center">
	<table border="0" cellpadding="8" cellspacing="1" id="table2">
		<tr>
			<td><p>Ὁ ἅγιος καταγωγὴ εἶχε χώρα Συρία,<br>
			μὲ Μάρθα τὴ μητέρα του, πατέρα του Ἠλία.</p>

			<p>Τὸ ζεῦγος ἦταν ἄτεκνο, δὲν εἴχανε παιδία,<br>
			τὴ σύζυγο ἐμάλωνε τὸ στόμα τοῦ Ἠλία.</p>

			<p>Ἀφοῦ αὐτὴ δὲν ἔφταιγε, κι ὁ ἄνδρας της τὸ ξέρει,<br>
			σὰν ἄκουγε παράπονα, πολλὰ εἶχε ὑποφέρει.</p>

			<p>Μιὰ ἡμέρα ποὺ εὑρέθηκε νἆναι στεναχωρεμένη,<br>
			μεσάνυκτα ἀπ᾿ τὸ σπίτι της τότε μὲ λύπη βγαίνει.</p>

			<p>Ἐπῆγε ἐκεῖ παράμερα στὴ γῆ καὶ γονατίζει,<br>
			τὰ χέρια της στὸν οὐρανὸ καὶ προσευχὴ ἀρχίζει.</p>

			<p>Παρακαλοῦσε τὸν Θεὸν τέκνο γιὰ νὰ τῆς δώσῃ,<br>
			καὶ τοὔκανε ὑπόσχεσι νὰ τοῦ τ᾿ ἀφιερώσῃ.</p>

			<p>Σὰν τέλειωσε τὴν προσευχή, ἐγύρισε στὸ σπίτι,<br>
			καὶ μὲ ἐλπίδα στὴν καρδιά, ἥσυχα ἐκοιμήθη.</p>

			<p>Δὲν πέρασε πολὺς καιρός, ἡ προσευχὴ ἠκούσθη,<br>
			ἔγκυος ἔμεινε εὐθύς, κι ὁ Δανιὴλ ἐγεννήθη.</p>

			<p>Σὰν ἔγινε πέντε χρονῶν, τὸ πῆραν οἱ γονεῖς του,<br>
			στὸ μοναστήρι πήγανε γιὰ ἀφιέρωσί του.</p>

			<p>Τὸ εἶδε ὁ ἡγούμενος μικρὸ στὴν ἡλικία,<br>
			τὄδωσε πίσω στοὺς γονεῖς για᾿ δὲν κρατοῦν παιδία.</p>

			<p>Στὸ μοναστήρι προχωρεῖ στὰ δώδεκά του χρόνια,<br>
			μὰ πάλι ὁ ἡγούμενος τοῦ ἔβαλε κανόνα.</p>

			<p>Νὰ ἐπιστρέψῃ στὸ σπίτι του λίγο καιρὸ ἀκόμη,<br>
			ἐκεῖ νὰ κάνῃ ἄσκησι, νὰ δυναμώσῃ ἡ γνώμη.</p>

			<p>Ὁ Δανιήλ στὸ σπίτι του ἀρνεῖται νὰ ἐπιστρέψῃ,<br>
			παρακαλεῖ τὸν γέροντα γιὰ νὰ καλογερέψῃ.</p>

			<p>Τὸν κράτησε ὁ ἡγούμενος διὰ ἐπιμονή του<br>
			καὶ ἔκανε ὑπακοὴ ὁ Δανιήλ μαζί του.</p>

			<p>Γονεῖς τότε ἐχάρησαν, πῆγαν στὸ μοναστήρι,<br>
			ἐζήτησαν ἀπ᾿ τὸν γέροντα πὼς θέλουνε χατήρι.</p>

			<p>Θέλουν νὰ δοῦνε τὸ παιδὶ καλόγερος νὰ γίνῃ,<br>
			νὰ δοῦν χειροτονία του, γιὰ νὰ χαροῦν κι ἐκεῖνοι.</p>

			<p>Ἐδέχθηκε ὁ ἡγούμενος καὶ μοναχὸν τὸν κάνει,<br>
			κι ἀπ᾿ τὸν Χριστὸν εὐχήθηκαν νὰ πάρῃ τὸ στεφάνι.</p>

			<p>Τοὺς ζήτησε κι ὁ γέροντας ἀπ᾿ τοὺς γονεῖς χατήρι,<br>
			νὰ μὴν πηγαίνουνε κι δυὸ συχνὰ στὸ μοναστήρι.</p>

			<p>Ἁγίους Τόπους ὁ Δανιὴλ θέλει νὰ προσκυνήσῃ,<br>
			καὶ τὸν Στυλίτη Συμεὼν νὰ τόνε συναντήσῃ.</p>

			<p>Πέρασαν ἔτη ἀρκετὰ παίρνει ἄδεια καὶ φεύγει,<br>
			καὶ στοῦ Στυλίτη Συμεὼν τὸν στύλο καταφεύγει.</p>

			<p>Σὲ ἡλικία ἔφθασε τότε σαράντα δύο,<br>
			φωλιὰ δαιμόνων κάθησε χώρα τοῦ Βυζαντίου.</p>

			<p>Κάνει σημεῖον τοῦ σταυροῦ, τὸ σπήλαιον σφραγίζει,<br>
			τὴν νύκτα τότε ὁ σατανᾶς Ὅσιο φοβερίζει.</p>

			<p>Κι ἔλεγε στὸν ἅγιο ποιὸς τοὔδωσε ἐξουσία,<br>
			καὶ νὰ διώξῃ ποὔχανε δική τους κατοικία.</p>

			<p>Ἔβγαλαν ἄγριες φωνὲς γιὰ νὰ τὸν φοβερίσουν,<br>
			καὶ τοὔλεγαν στὴν θάλασσα νὰ πᾶνε νὰ τὸν πνίξουν.</p>

			<p>Ἄφοβος κι ἀτάραχος κι αὐτὸς τοὺς ἀπειλοῦσε,<br>
			εἶχε τὸ θάῤῥος τοῦ Θεοῦ, δαίμονας πολεμοῦσε.</p>

			<p>Νικήθηκε ὁ δαίμονας κι ἔφυγε κατόπιν,<br>
			ἔπειτα τόνε πολεμᾶ μὲ πονηροὶ ἀνθρῶποι.</p>

			<p>Ἐπῆγαν στὸν ἐπίσκοπο τότε τοῦ Βυζαντίου,<br>
			καὶ δίωξι ἐζήτησαν ἐτότε τοῦ ἁγίου.</p>

			<p>Τὸν ἐρώτησε ὁ ἐπίσκοπος, πῶς γνώριζε τὰ μέρη,<br>
			ὁ ἅγιος τοῦ ἀπαντᾶ· Θεὸς μὲ ἔχει φέρει.</p>

			<p>Ἐθαύμασε ὁ ἐπίσκοπος τὰ λόγια τοῦ Ὅσίου,<br>
			καὶ τότε ἐθεράπευσε δοῦλον πατριαρχείου.</p>

			<p>Ἔμεινε εἰς τὸ σπήλαιον μόνος ἐννέα χρόνια,<br>
			ὁ τόπος τότε ἡμέρευσε, ἔφυγαν τὰ δαιμόνια.</p>

			<p>Τότε τὸν κάλεσε ὁ Θεὸς στὸν Συμεών νὰ πάῃ,<br>
			πάνω στὸ στύλο τὴν ζωὴ μὲ προσευχὴ περνάει.</p>

			<p>Ἀγκάλιασε τὸν Δανιὴλ ὁ Συμεών Στυλίτης,<br>
			τοὖπε αὐτὴ ἡ ἐπίσκεψη ἀπ᾿ τὸν Θεὸν ἐκλήθη.</p>

			<p>Σὰν πέθανε ὁ Συμεών, δίνει κουκούλιόν του,<br>
			στὸν Δανιὴλ ποὺ ἄφησε τότε διάδοχό του.</p>

			<p>Ὁ Δανιήλ ἐκάθησε στοῦ στύλου τὴν κολώνα,<br>
			καὶ ζήτησε ἀπὸ τὸν Θεὸν δύναμι γιὰ ἀγώνα.</p>

			<p>Ὑπέμεινε ὁ ἅγιος ζέστη, βροχὴ καὶ κρύο,<br>
			ἐκεῖ ἐπροσευχότανε, Θεοῦ ἦν πανδοχεῖο.</p>

			<p>Τὸν φθόνησε ὁ δαίμονας, στὸν ἄρχοντα πηγαίνει,<br>
			τοῦ λέγει δίχως ἄδεια ὁ Δανιὴλ ἐκεῖ μένει.</p>

			<p>Ὁ πατριάρχης κι ὁ ἄρχοντας τότε εἴχανε πιστέψει,<br>
			κι ὅτι τὸν στύλο Δανιὴλ πρέπει νὰ καταστρέψῃ.</p>

			<p>Μὰ ὁ παντοδύναμος Θεὸς ἔστειλε τιμωρία,<br>
			χαλάζι ἐκατέστρεψε ἀμπέλια γεωργία.</p>

			<p>Τότε τὸν στύλο Δανιὴλ δὲν τόνε καταστρέψαν,<br>
			ἀλλὰ πιὸ στερεότερο τὸν στύλο ἐπροσθέσαν.</p>

			<p>Δαιμονισμένο ἔφεραν στὸν Ὅσιο ἕνα βράδυ,<br>
			ἔφυγε τὸ δαιμόνιο, τὸν πότισαν μὲ λάδι.</p>

			<p>Στὴν πόλι ἔπιασε φωτιά, καταστροφὴ μεγάλη,<br>
			στὸν Δανιὴλ εἰδοποιοῦν ἀμέσως νὰ προλάβῃ.</p>

			<p>Ὁ Ὅσιος προσευχήθηκε καὶ ἡ φωτιὰ ἐσβήστη,<br>
			ὁ κόσμος μετανόησε τότε καὶ συνετίσθη.</p>

			<p>Ὁ βασιλιὰς στὸ ἄλογο ἤτανε καβαλάρης,<br>
			ἐγλίστρησε καὶ βασιλιὰ τὸν εἴχενε τουμπάρει.</p>

			<p>Ὁ Δανιὴλ προσεύχεται, σώζει τὸν βασιλέα,<br>
			ὅλοι τὸ θαῦμα εἴδανε, ποὺ ἤτανε παρέα.</p>

			<p>Ἦταν ἕνας αἱρετικὸς καὶ τὸν κατηγοροῦσε,<br>
			σὲ μιὰ παρέα εὑρέθηκε, ἐκεῖ ἐσυζητοῦσε.</p>

			<p>Κρυμμένο μέσ᾿ στὸ ροῦχο του εἶχε ψημένο ψάρι,<br>
			οἱ ἄνθρωποι κουβέντιαζαν, δὲν πήρανε χαμπάρι.</p>

			<p>Καὶ τοῦ ἁγίου ἔκανε τότε συκοφαντία,<br>
			πὼς εἰς τὸ στύλο του ἔκανε δῆθεν αὐτὸς νηστεία.</p>

			<p>Τὸ ψάρι ἀμέσως ἔβγαλε, τὄδειξε τῶν ἀνθρώπων<br>
			ὁ ἅγιος πὼς τὄτρωγε στοῦ στύλου ἐκεῖ τὸν τόπο.</p>

			<p>Εἶπε αὐτὰ τὰ ψέματα, στὸ σπίτι του πηγαίνει,<br>
			καὶ ὅσοι ἤτανε ἐκεῖ τὸ ψάρι διανέμει.</p>

			<p>Τὸ ψάρι ὅσοι φάγανε, δαιμονιστῆκαν ὅλοι,<br>
			καὶ τρέξανε στὸν Δανιὴλ νὰ διωχθοῦν διαβόλοι.</p>

			<p>Ἀμέσως τότε ὁ Ὅσιος ποὖχε ἀνεξικακία,<br>
			μὲ προσευχὴ ἐσκόρπισε δαιμόνων τὴν κακία.</p>

			<p>Ἐπῆγε ἕνας βάρβαρος νὰ πάρῃ εὐλογία,<br>
			κι ὁ λύκος ἔγινε ἀρνὶ ποὖχε καρδιὰ ἀγρία.</p>

			<p>Τὸν δίδαξε ὁ Ὅσιος, ἦρθε στὸν ἑαυτό του,<br>
			κατόπιν τὸν ἐκράτησε γιὰ ὑποτακτικό του.</p>

			<p>Ἀκόμα καὶ τοὺς φίλους του τοὺς εἴχενε διδάξει,<br>
			νὰ τὸν ἀκολουθήσουνε εἰς τὴν δική του πράξι.</p>

			<p>Κι αὐτοὶ τὸν ἐμιμήθηκαν, ἔγιναν καλογῆροι,<br>
			καὶ κατοικήσανε μαζὶ ὅλοι σὲ μοναστήρι.</p>

			<p>Ἐρώτησαν τὸν ἅγιον ἂν ἔκανε νηστεία,<br>
			κι ἐκεῖνος τοὺς ἀπήντησε ἐν πάσῃ ἀληθείᾳ.</p>

			<p>Τρώγω καὶ πίνω εἴπενε ὅτι νὰ μὴν πεθάνω,<br>
			ἀπὸ τὴν κακοπάθεια στὸ σῶμα μου ἐπάνω.</p>

			<p>Τίτο τότε ὀνόμασε τὸν ὑποτακτικό του,<br>
			ἔκανε ἄσκησι κι αὐτός, ὅπως ὁ ἑαυτός του.</p>

			<p>Εἶχε τὸ σῶμα κρεμαστὸ κάτω ἀπὸ τὶς μασχάλες,<br>
			καὶ λίγο ὕπνο ἔπαιρνε μὲ ἀρετές του ἄλλες.</p>

			<p>Ἕνα σανίδι ἔβανε στὸ στῆθος καὶ βιβλίο,<br>
			διάβασε πρὶν νὰ κοιμηθῇ τοὺς βίους τῶν ἁγίων.</p>

			<p>Μ᾿ αὐτὸν τὸν βίο ἔζησε ὁ ὑποτακτικός του,<br>
			ὁ Τίτος ὁ μακάριος, ποὺ εἶχε βοηθό του.</p>

			<p>Ἕνας λεπρὸς ἦν ἄῤῥωστος, στὸν ἅγιο εἶχε τρέξει,<br>
			νὰ λυπηθῇ ὁ ἅγιος καὶ νὰ τόνε γιατρέψῃ.</p>

			<p>Τὸν ἔστειλε ὁ Δανιήλ, στὴν θάλασσα ἐπλύθη,<br>
			κι εὐθὺς ἀπὸ τὴν λέπρα του πλήρως ἐκαθαρίσθη.</p>

			<p>Γότθος τὸν εἰρωνεύτηκε ἀπ᾿ τὸ παράθυρό του,<br>
			κι ἀμέσως ἔπεσε νεκρὸ τὸ σῶμα τὸ δικό του.</p>

			<p>Ἕνα παιδὶ ἑπτὰ ἐτῶν δὲν εἶχε περπατήσει,<br>
			καὶ τοὺς γονεῖς του ὁ Ὅσιος τοὺς εἶχεν ὁδηγήσει.</p>

			<p>Ναὸ Ὁσίου Συμεὼν νὰ πᾶνε τὸ παιδί τους,<br>
			στὸ ἱερὸ τὸ λείψανο νὰ ἀγγίξουν τὸ κορμί του.</p>

			<p>Ὑπήκουσαν στὸν Δανιήλ, καὶ ἔγινε τὸ θαῦμα,<br>
			καὶ τὸ παιδὶ χοροπηδᾶ ἐτότε ἐν τῷ ἅμα.</p>

			<p>Κι ἄλλο παιδὶ ἦν ἄλαλο, δὲν εἶχε τὴ μιλιά του,<br>
			λάδι βάζουν στὴν γλώσσα του κι ἦρθε ἡ λαλιά του.</p>

			<p>Ποτὲ δὲν ἐκατέκρινε κανέναν ἀδελφό του,<br>
			καὶ γιὰ τὸν πιὸ ἁμαρτωλὸ νόμιζε ἑαυτόν του.</p>

			<p>Θαῦμα μεγάλο ἔγινε στὸν στύλο πρὶν πεθάνῃ,<br>
			ἄγγελοι πάντες ἅγιοι ἐκεῖ εἶχαν ἐφάνει.</p>

			<p>Λειτούργησε, κοινώνησε, ἀχράντων μυστηρίων,<br>
			καὶ ἡ ψυχή του πέταξε εἰς τὸν χορῶν ἁγίων.</p>

			<p>Ἡμέρα τότε ἤτανε ἕνδεκα Δεκεμβρίου,<br>
			ποὺ ἔγινε ἡ κοίμησις τοῦ Δανιήλ ἁγίου.</p>

			<p>Ἐπὶ τοῦ στύλου πέθανε ὁ Δανιὴλ Στυλίτης,<br>
			στέμμα Ἐκκλησίας ἔλαβε ὡς οὐρανοπολίτης.</p>

			</td>
		</tr>
	</table>
</div>

<hr>

</body>

</html>