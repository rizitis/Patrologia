<html>

<head>
<meta http-equiv="Content-Type" content="text/html; charset=utf-8">
<meta http-equiv="Content-Language" content="el">
<title>Άγιος Μάρτυς Βίκτωρ</title>
<link rel="stylesheet" type="text/css" href="../styles.css">
</head>

<body lang="el">

<h1>Ἅγιος Μάρτυς Βίκτωρ</h1>

<p style="text-align: center">11 Νοεμβρίου</p>

<div align="center">
	<table border="0" cellpadding="8" cellspacing="1" id="table2">
		<tr>
			<td><p>Ἔζησεν ὁ Ἅγιος κι ἐμαρτύρησε στὴν Ῥώμη,<br>
			ποὺ Ἀντωνίνος βασιλιὰς βασίλευεν ἀκόμη.</p>

			<p>Εἰς τὸν ρωμαϊκὸν στρατὸν ἐκεῖ ὑπηρετοῦσε,<br>
			τὸν στείλανε στὴν Δαμασκό, ἀνθρώπους κατηχοῦσε.</p>

			<p>Δυνάμωνε τοὺς χριστιανοὺς ποὺ ἦσαν σὲ κάθε σπίτι,<br>
			κι εἰδωλολάτρες γύριζε εἰς τοῦ Χριστοῦ τὴν πίστι.</p>

			<p>Στὸν Δούκα τὸν κατηγοροῦν γιὰ τὴ χριστιανοσύνη,<br>
			ποὺ ἔκανε κατήχησι τὴν ἐποχὴ ἐκείνη.</p>

			<p>Ἀμέσως τὸν συνέλαβαν, τὰ χέρια του τὰ δένουν,<br>
			καὶ εἰς τὸ δικαστήριον στὸν Δούκα τόνε φέρνουν.</p>

			<p>Ὁ Δούκας τοῦ ἀπαίτησε εἰς θεοὺς νὰ θυσιάσῃ,<br>
			ἂν θέλῃ νὰ ζήσῃ τὴ ζωή, εἰδάλλως θὰ τὴν χάσῃ.</p>

			<p>Στὰ εἴδωλα, λέγει ὁ ἅγιος, δὲν κάνω ἐγὼ θυσία,<br>
			ἀνήκω εἰς τὴν ἔνδοξον Χριστοῦ τὴν βασιλεία.</p>

			<p>Ἤτανε ἀμετάπειστος εἰς τὴν ἀπόφασί του,<br>
			κι ὁ Δούκας τότε παρευθὺς βγάζει διαταγή του.</p>

			<p>Κλειδώσεις τῶν δακτύλων του ὅλες νὰ ἐξαρθρώσουν,<br>
			τὰ κόκαλα νὰ φύγουνε, πόνους πολλοὺς νὰ δώσουν.</p>

			<p>Ὁ ἅγιος δὲν ἐλύγισε σ᾿ αὐτὴν τὴν τιμωρία,<br>
			μαρτύρησε γιὰ τὸν Χριστὸ καὶ εἶχε καρτερία.</p>

			<p>Μέσ᾿ στὰ βασανιστήρια, τοῦ δώσανε νὰ φάῃ,<br>
			ἔχω πνευματικὴ τροφὴ Χριστοῦ τοὺς ἀπαντάει.</p>

			<p>Διέταξεν ὁ ἄρχοντας ν᾿ ἀνάψουνε καμίνι,<br>
			καὶ σὲ τρεῖς ἡμέρες νὰ ριχτῇ στάχτη ὅλος νὰ γίνῃ.</p>

			<p>Ὁ Δούκας ἐδιέταξε νὰ πάρουν τὰ ὀστᾶ του,<br>
			θαῦμα μεγάλο ἔγινε, ἦν ζωντανὸς μπροστά του.</p>

			<p>Ἐβγῆκε ὅπως τὸν ἔριξαν εἰς τὸ καμίνι πάλι,<br>
			δὲν κάηκε στὸν ἅγιο τρίχα ἀπὸ τὸ κεφάλι.</p>

			<p>Ὁ Δούκας ποὺ ὁ μάρτυρας τὸν εἴχενε ντροπιάσει,<br>
			ἐσκέφθηκε τὸν ἅγιο νὰ δηλητηριάσῃ.</p>

			<p>Βάζουν σὲ πιάτο φαγητὸ δηλητηριασμένο,<br>
			νὰ δοῦν ἀμέσως ἅγιο ὅλοι ἀποθαμένο.</p>

			<p>Ὁ Μάρτυς προσευχήθηκε, ἔφαγε τὸ φαΐ του,<br>
			κι ἀντὶ νὰ τὸν ἰδοῦν νεκρό, ἦταν εἰς τὴν ζωήν του.</p>

			<p>Ὁ μάγος τότε πίστεψε ποὺ τοῦ ῾βαλε φαρμάκι,<br>
			κι ἀμέσως τότε χριστιανὸς ἔγινε σὲ λιγάκι.</p>

			<p>Ὁ δικαστὴς ἀπ᾿ τὸν θυμὸ παράφρων εἶχε γίνει,<br>
			νεῦρα νὰ βγάλουν μάρτυρος, διαταγή του δίνει.</p>

			<p>Ὑπέμεινε ὁ μάρτυρας ποὺ νεῦρα τοὖχαν βγάλει,<br>
			ὀδυνηρὸ μαρτύριο ἦταν ἐτοῦτο πάλι.</p>

			<p>Ἡ χάρις ὅμως τοῦ Θεοῦ τὸν εἶχε δυναμώσει,<br>
			τὸ σῶμα ἀναπαύτηκε καὶ εἴχενε γλυτώσει.</p>

			<p>Πολλὲς λαμπάδες ἄναψαν, τοῦ ἔκαιγαν τὸ σῶμα,<br>
			μὰ μὲ τὴν χάρι τοῦ Θεοῦ, ἦτο ἀπαθὴς ἀκόμα.</p>

			<p>Διέταξε ὁ τύραννος, τοῦ ἔβγαλαν τὰ μάτια,<br>
			καὶ ἔλεγε πὼς ἔβλεπε στὸν οὐρανὸ παλάτια.</p>

			<p>Κι ἄλλα πολλὰ μαρτύρια ἔκαναν τοῦ ἁγίου,<br>
			ὑπέμεινε μὲ προσευχὴ πόνους τοῦ μαρτυρίου.</p>

			<p>Ἀγρίεψε ὁ δικαστής, ἀπαίσια βρῆκε λύσι,<br>
			ἀντὶ ποὺ ἔβλεπε θαύματα γιὰ νὰ μετανοήσῃ.</p>

			<p>Ἔβγαλε μιὰ διαταγὴ νὰ γδάρουνε τὸ σῶμα,<br>
			ὑπέφερε ὁ ἅγιος μίλησε μὲ τὸ στόμα.</p>

			<p>Τὸ δέρμα ἐσὺ τοῦ σώματος τὸ ἔχεις ἀφαιρέσει,<br>
			μὰ σὲ διάθεσι ψυχῆς δὲν ἔχεις καμιὰ θέσι.</p>

			<p>Ὅμως ὅταν τὸν γδέρνανε, μιὰ γυναίκα κράζει,<br>
			καὶ ἄρχισε τὸν Βίκτωρα νὰ τὸν ἐγκωμιάζῃ.</p>

			<p>Τοῦ ἔφερε παράδειγμα τοῦ Ἄβελ τὴ θυσία,<br>
			τοῦ Ἀβραὰμ καὶ τοῦ Ἰώβ, Νῶε, δοκιμασία.</p>

			<p>Τὸν Ἰωσήφ, τὸν Μανασσῆ, μὰ καὶ τὸν Ἡσαΐα,<br>
			τρεῖς Παῖδες καὶ τὸν Δανιήλ, ἔδωσες μαρτυρία.</p>

			<p>Δύο στεφάνια ἔρχονται ἀπ᾿ οὐρανοῦ σταλμένα,<br>
			τὸ ἕνα δικό σου Βίκτωρα, τὸ ἄλλο γιὰ ἐμένα.</p>

			<p>Γιατὶ τὸ ἀποφάσισα γιὰ τοῦ Χριστοῦ ἀγάπη,<br>
			λοιπὸν νὰ δώσω τὴν ψυχὴ τὸ σῶμα μου ἂς πάθῃ.</p>

			<p>Ὁ Δούκας ὅταν ἄκουσε γυναίκα νὰ φωνάζῃ,<br>
			νὰ τοῦ τὴν φέρουνε ἐμπρὸς ἀμέσως διατάζει.</p>

			<p>Ὁ δικαστὴς ἐρώτησε χρόνια καὶ ὄνομά της,<br>
			καὶ παντρεμένη ἂν ἤτανε, ἢ εἶχε λευτεριά της.</p>

			<p>Εἶμαι, τοῦ λέγει, χριστιανή, μὲ λένε Στεφανίδα,<br>
			στὰ δέκα πέντε χρόνια μου καὶ ἄνδρα μου τὸν εἶδα.</p>

			<p>Ὁ Δούκας τὴν ἐκάλεσε θεοὺς νὰ θυσιάσῃ,<br>
			καὶ στὰ βασανιστήρια καθόλου δὲν θὰ φθάσῃ.</p>

			<p>Στὸν τύραννο ὑπακοὴ δὲν θέλησε νὰ κάνῃ,<br>
			προτίμησε ἀπ᾿ τὸν Χριστὸ νὰ πάρῃ τὸ στεφάνι.</p>

			<p>Δυὸ δέντρα ἤτανε κοντὰ στὸ μέρος φυτεμένα,<br>
			καὶ διατάζει ὁ τύραννος μὲ λόγια μετρημένα.</p>

			<p>Στὸ δέντρο εἰς τὴν κορυφὴ πόδι δένει καὶ χέρι,<br>
			στὸ ἄλλο δέντρο τὰ ἄλλα δυό, σῶμα νὰ ὑποφέρει.</p>

			<p>Τὰ δέντρα τότε πήγανε στὴ φυσική τους θέση<br>
			τὸ σῶμα της ἐσχίσθηκε, ἐκόπηκε στὴ μέση.</p>

			<p>Ἐπέταξε στοὺς οὐρανοὺς ἡ ἅγια ψυχή της,<br>
			μὲ τὸ φρικτὸ μαρτύριο τέλειωσε τὴ ζωή της.</p>

			<p>Διέταξε ὁ τύραννος νὰ ἀποκεφαλίσῃ<br>
			τὸν Βίκτωρα τὸν ἅγιο, δὲν ἤθελε νὰ ζήσῃ.</p>

			<p>Πῆρε χαρὰ ὁ ἅγιος μὲ ἀπόφασι τυράννου,<br>
			νὰ πάρῃ ἀπὸ τὸν Κύριο τὸ δῶρο τοῦ στεφάνου.</p>

			<p>Ὁ ἅγιος γονάτισε, κάνει τὴν προσευχή του,<br>
			κι ἀμέσως τότε ὁ δήμιος κόβει τὴν κεφαλή του.</p>

			<p>Ἀμέσως τότε φάνηκαν δυὸ θαύματα μεγάλα,<br>
			ἔτρεξε ἀπὸ τὴν πληγὴ αἷμα μαζὶ καὶ γάλα.</p>

			<p>Εἰδωλολάτρες εἴδανε ἐτότε τὰ σημεῖα,<br>
			κι ἀμέσως ἐπιστεύσανε εἰς τοῦ Χριστοῦ θρησκεία.</p>

			<p>Καρτερικὸς ὁ Βίκτωρας καὶ Στεφανὶς ἁγία,<br>
			ἐχύσανε τὸ αἷμα τους γιὰ τοῦ Χριστοῦ θρησκεία.</p>

			<p>Ἡμέραν ἦταν τοῦ μηνὸς ἕνδεκα Νοεμβρίου,<br>
			οἱ δυὸ ἐτελειώθησαν διὰ τοῦ μαρτυρίου.</p>

			<p>Στὸν οὐρανὸ ἀγάλλονται εἰς τὸν χορὸν ἁγίων,<br>
			ποὺ ἔφυγαν ἀπὸ τὴν γῆ μὲ ἔνδοξο τὸν βίον.</p>

			<p>Οἱ χριστιανοὶ ἐθάψανε τ᾿ ἅγια λείψανά τους,<br>
			νἄχουν τὴν εὐλογία τους καὶ τὴν βοήθειά τους.</p>

			<p>Ἅγιε μάρτυς Βίκτωρα κι ἁγία Στεφανίδα,<br>
			προσεύχεσθε εἰς τὸν Θεὸν νὰ ἔχομεν ἐλπίδα.</p>

			</td>
		</tr>
	</table>
</div>

<hr>

</body>

</html>