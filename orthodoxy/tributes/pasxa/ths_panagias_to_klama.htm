<html>

<head>
<meta http-equiv="Content-Type" content="text/html; charset=utf-8">
<meta http-equiv="Content-Language" content="el">
<title>Της Παναγιάς το κλάμα</title>
<link rel="stylesheet" type="text/css" href="../../../styles.css">
</head>

<body>

<h1>Τῆς Παναγιᾶς τὸ κλάμα</h1>

<div align="center">
	<table border="0" cellpadding="8" id="table1">
		<tr>
			<td>

			<p style="text-align: center"><i>Τραγουδιέται ἀπὸ μαυροφόρες γυναῖκες, 
			στὴν Κάλυμνο, <br>
			στὴν ἀγρυπνία τῆς Μεγάλης Παρασκευῆς.</i></p>

			<p>Κάτω στὰ Ἱεροσόλυμα καὶ τοῦ Χριστοῦ τὸν τάφον,<br>
			ἡ Παναγιὰ ἐκάθητο μόνη καὶ μοναχή της,<br>
			Τὴν προσευχή της ἔκανε γιὰ τὸν μονογενῆ της.<br>
			῾κούει βρονταίς, ῾κούει στραπαὶς καὶ ὀντηραὶς μεγάλαις·<br>
			ἅγια βώδια σφάζουσιν ἢ πρόβατα συζεύγουν;<br>
			Χύνει νὰ δῇ τὴν πόρτα της νὰ δῇ τὴν γειτονιά της.<br>
			Θωρεῖ πάνω, θωρεῖ κάτω, θωρεῖ, ψυχὴ δὲν βλέπει·<br>
			θωρεῖ τὸν οὐρανὸν θαμβὸν καὶ τ᾿ ἄστρα βουρκωμένα<br>
			τὸ φεγγαράκι τἄγλαμπρον στὸ αἷμα βουτηγμένον.<br>
			Καὶ πάλι κι ἀνατήρησε θωρεῖ τὸν ἅϊ-Γιάννη,<br>
			θωρεῖ τον καὶ κατέβαινε κλιαμένον καὶ δαρμένον,<br>
			κι ἐκράτει μέσ᾿ τὴν χεῖρα του μανδήλι ματωμένον<br>
			κι ἐκράτει καὶ στὴν ἄλλη του μαλλιὰ τῆς κεφαλῆς του<br>
			κι ἐκράτει καὶ στὰ νύχια του κρέας τοῦ μάγουλού του.<br>
			Κι ἡ Παναγιὰ τὸν ἐρωτᾷ κι ἡ Παναγιὰ τοῦ λέγει:<br>
			-Ἅϊ μου Γιάννη Πρόδρομε καὶ βαπτιστὰ τοῦ Γυιοῦ μου,<br>
			δὲν εἶδες τὸ παιδάκι μου καὶ τὸν μονογενῆ μου;<br>
			-Δὲν ἔχω στόμα νὰ σοῦ πῶ, χείλη νὰ σοῦ μιλήσω<br>
			καὶ σιδερένια σωτικὰ νὰ σοῦ τὸ ῾μολογήσω.<br>
			Θωρεῖς τὸ κεῖνο τὸ βουνό, τὸ ὑψηλό, τὸ μέγα<br>
			ποὔχει τὴν μαύρη γῆ κορφή, τὸν οὐρανὸν παντέρα;<br>
			Ἐκεῖ τὸν ἔχουν οἱ ῾βριοὶ ἐξόγκωνον δεμένον<br>
			σὰν κλέπτη τὸν ἐπιάσανε, σὰν πόρνο τὸν κρατοῦσι<br>
			σὰν νὰ χωρίζῃ ἀντρόγυνο ἐκεῖ τὸν τυραννοῦσι.<br>
			Βγάζουν τὸν χρυσοσκούφιον καὶ βάζουν του ἀγκαθένιο.<br>
			Βγάζουν τὸ χρυσοζώναρον καὶ βάζουν του τὸν βάτον.<br>
			Βγάζουν τὰ χρυσοπάπουτσα καὶ βάζουν του τσαρούχια.<br>
			Ἡ Παναγιὰ σὰν ἄκουσε λιγοθυμιὰ τῆς ἦλθε.<br>
			Σταμνιὰ νερὸ τὴν ῾πηρετοῦν τρία κανιὰ τὸν μόσχον<br>
			καὶ ἕξη τὸ ροδόσταμον ὥστε ποὺ νὰ συμφέρῃ.<br>
			Κι ἡ Παναγιὰ συνέφερε κι αὐτὸν τὸν λόγον εἶπεν:<br>
			-Ἂς ἔλθ᾿ ἡ Μάρθα, ἡ Μαρία καὶ τοῦ Λαζάρου ἡ μάνα<br>
			καὶ τοῦ Προδρόμου<a href="#*">*</a> ἡ ἀδελφὴ 
			καὶ ἡ ἄλλη Ἁλισάβη,<br>
			καὶ πᾶμε νὰ τὸν πάρωμεν προτοῦ μας τὸν σταυρώσουν<br>
			καὶ πρὶν τοῦ βάλουν τὰ καρφιὰ καὶ μᾶς τὸν θανατώσουν.<br>
			Στρατί, στρατί, τὸ πιάσανε, στρατὶ τὸ μονοπάτι,<br>
			καὶ τὸ στρατὶ τοὺς ἔβγαλε σ᾿ ἕνα μικρὸ βρυσάκι,<br>
			κι ἐδίψασεν ἡ Παναγιά ῾σκυψεν νὰ πιῇ λιγάκι·<br>
			῾κούει χαλκιὰ κι ἠχάλκευε χαλκιὰ μὲ τὰ παιδιά του,<br>
			χαλκιὰ μὲ τὴ γυναίκα του καὶ μὲ τὴ φαμιλιά του<br>
			-μωρὴ μωρὲ ἀτσίγγανε, ἤντανε αὐτὰ ποὺ κάνης,<br>
			-῾βριοί μου παραγγείλασι περόνια νὰ τοὺς κάμω.<br>
			Ἐκεῖνοι μοὖπαν τέσσερα καὶ ἐγὼ τοὺς κάνω πέντε<br>
			τὰ δυὸ στὰ δυό του γόνατα, τὰ δυὸ στὰ δυό του χέρια<br>
			καὶ τ᾿ ἄλλο τὸ φαρμακερὸ νὰ μπήξουν στὴν καρδιά του<br>
			νὰ τρέξη αἷμα καὶ νερὸ νὰ λιγωθῇ ἡ ψυχή του.<br>
			-Μωρὴ μωρὲ ἀτσίγγανε ψωμὶ νὰ μὴν χορτάσης<br>
			οὐδὲ τὴν τραχηλίτσα σου ποτὲ νὰ μὴν ἀλλάξῃς:<br>
			μωρὴ μωρὲ ἀτσίγγανε δεῖξε μου τὸν υἱόν μου.<br>
			Γιὰ δεῖξε μου τὸν γιόκα μου καὶ τὸν μονογενῆ μου.<br>
			Θωρεῖς ἐκεῖνο τὸ βουνὸ τὸ ὑψηλὸ τὸ μέγα<br>
			ποὔχει τὴν μαύρη γῆν κορφὴ τὸν οὐρανὸν παντέρα;<br>
			Ἐκεῖ τὸν ἔχουνε οἱ ῾βριοί ἐξόγκωνον δεμένον.<br>
			Ὧραις ἡ Παναγιά ῾κλαιεν, ὧραις καὶ μοιρολόγα<br>
			στρατί, στρατὶ τὸν πιάσανε, στρατὶ τὸ μονοπάτι·<br>
			τὸ μονοπάτ᾿ τοὺς ἔβγαλεν εἰς τοῦ ληστοῦ τὴν πόρταν<br>
			βρίσκει τὴν πόρτα σφαλιστὴ καὶ τὰ κλειδιὰ παρμένα,<br>
			τὰ ἔρημα παράθυρα σφιχτὰ μανταλωμένα,<br>
			κι ἔδεσε τὰ χεράκια της τὴν πόρτα παρεκάλει:<br>
			-Ἄνοιξε πόρτα τοῦ ῾βριοῦ καὶ πόρτα τοῦ Πιλάτου!<br>
			Κι ἡ πόρτα ἀπ᾿ τὸν φόβο της ἀνοίγει μοναχή της.<br>
			Μπαίνει πάνω ἡ Παναγιὰ καθίζει στὸ κρεββάτι.<br>
			-Παρακαλῶ σε Μωϋσῆ, δεῖξε μου τὸν υἱόν μου.<br>
			-Θωρεῖς τον κεῖνον τὸν χλωμόν, κεῖνον τὸν κιτρινιάρην;<br>
			Ἐκεῖνος εἶν᾿ ὁ γιόκας σου καὶ ὁ μονογενής σου,<br>
			Ἡ Παναγιὰ σὰν τ᾿ ἄκουσε λιγοθυμιὰ τῆς ἦλθε:<br>
			-Φέρτε μαχαίρι νὰ σφαγῶ κρημνὸν γιὰ νὰ κρημνίσω<br>
			κι ἕνα ποτάμι θάλασσα γιὰ νὰ ψυχομαχήσω.<br>
			Χριστὸς ἀπολογήθηκεν ὁποῦ ῾ταν σταυρωμένος.<br>
			-Μάνα μου σὰν πνιγῇς ἐσύ, πνίγονται κι ἄλλαις μάναις<br>
			ἄμε, μάνα στὸ σπίτι μας καὶ στὸ ἀρχοντικό μας<br>
			καὶ πίνε ἄδολο κρασὶ κι ἀφράτο παξιμάδι,<br>
			νὰ φᾶν᾿ μανάδες μὲ παιδιά, παιδιὰ δίχως μανάδες<br>
			καὶ τὰ καλὰ τ᾿ ἀντρόγυνα μὲ τοὺς καλούς των ἄνδρες,<br>
			μάνα τὸ μέγα Σάββατο ποὺ παίζουν οἱ καμπάναις<br>
			τότε καὶ σὺ μανούλα μου θὰ ῾δῇς χαραὶς μεγάλαις.</p>

			<p><a name="*">*</a> Ἡ παράδοσις συγχέει ἐδῶ 
			τὸν Εὐαγγελιστὴν Ἰωάννην <br>
			τὸν Θεολόγον μὲ τὸν Ἰωάννην τὸν Βαπτιστὴν &amp; Πρόδρομον.</p>

			</td>
		</tr>
	</table>
</div>

</body>

</html>
