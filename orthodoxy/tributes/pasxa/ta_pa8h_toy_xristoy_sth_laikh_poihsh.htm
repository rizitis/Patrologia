<html>

<head>
<meta http-equiv="Content-Language" content="el">
<meta http-equiv="Content-Type" content="text/html; charset=utf-8">
<title>Ανδρέας Δρόσος - Τα Πάθη του Χριστού στη λαϊκή ποίηση</title>

</style>
<link rel="stylesheet" type="text/css" href="../../../styles.css">
</head>

<body>

<h1>Ἀνδρέας Δρόσος - Τὰ Πάθη τοῦ Χριστοῦ στὴ λαϊκὴ ποίηση</h1>

<p>Ἡ λαϊκὴ ποίηση, καθὼς ξέρουμε συμπεριέλαβε στὸ μεγάλο κύκλο της καθετί, ποὺ τῆς 
κινοῦσε ἄμεσα ἢ ἔμμεσα τὴν προσοχὴ καὶ τὸ ἐνδιαφέρον, δηλαδὴ τὴ χαρά, τὴ λύπη, τὸν 
ξενητεμό, τὴν πατρίδα, τὴ Μάνα κλπ. Μ᾿ ἕνα λόγο, αὐτή, ἀπασχολήθηκε ἀνοιχτὰ μὲ κάθε 
ἀξιοπρόσεχτη ἐκδήλωση τῆς ζωῆς. Γι᾿ αὐτὸ θάταν ὄχι μόνο ἄδικο κι᾿ ἀνίερο, ἀλλὰ καὶ 
σοβαρὸ μειονέχτημά της, ἂν δὲν πρόσεχε καὶ δὲν τραγούδαγε τόσο λυπητερὰ τὰ πάθη 
τοῦ Χριστοῦ μας.</p>

<p>Ἀπ᾿ τὰ δημοτικὰ τραγούδια ἢ μᾶλλον τὰ μοιρολόγια γύρω ἀπ᾿ τὰ πάθη τοῦ Κυρίου, 
τὸ πιὸ μεγάλο κι᾿ ἀξιόλογο εἶν᾿ αὐτό, ποὺ θὰ δοῦμε παρακάτω καὶ τὸ ὁποῖο εἶναι διαδωμένο 
σ᾿ ὅλα τὰ μέρη τῆς Ἑλλάδος μὲ μεγάλες ἢ μικρὲς παραλλαγές.</p>

<p>Μὰ ποιὸς ἦταν ὁ πραγματικὸς ποιητής του ἣ ἂν ἦταν πολλοὶ καὶ πάνω-κάτω σὲ ποιὰ 
ἐποχὴ ποιήθηκε, ὅλ᾿ αὐτά, παραμένουν βουτηγμένα στὸ σκοτάδι τῆς ἀβεβαιότητας. Πάντως, 
νομίζουμε, πὼς εἶναι προϊὸν εὐαίσθητης γυναικείας, μᾶλλον, ψυχῆς τοῦ παλιότερου 
καιροῦ. Καὶ τοῦτο εἶναι φυσικό. Ἡ γυναίκα, μὲ τὴ θρησκοληψία καὶ τὴν εὐπάθεια, ποὺ 
τὴ διακρίνουν, θἄνοιωσε ἀληθινὰ μέσ᾿ στὰ τρίσβαθα τῆς ψυχῆς της μεγάλο πόνο καὶ φρίκη 
γιὰ τὴν ἀχαριστία τοῦ κόσμου, ποὺ τὸν ἔσπρωξε στὴ Σταύρωση τοῦ Θεανθρώπου. Ἔτσι 
μπόρεσε κι᾿ ἔδωσε μία τέτοια λυρικότητα, δραματικότητα καὶ πάθος σ᾿ αὐτὸ τὸ πνευματικὸ 
δημιούργημά της.</p>

<p>Σὲ πολλὰ χωριὰ τῆς Ἠλείας κάθε Μεγάλη Παρασκευὴ τὰ γυναικόπαιδα κάθονται σταυροχεριασμένα 
ὁλόγυρα στὸν «Ἐσταυρωμένον» καὶ μὲ πληγωμένη τὴν καρδιά τους ἀπ᾿ τὴ θλίψη λένε τὸ 
παρακάτω μοιρολόγι, σκορπώντας ὁλόγυρά τους μιὰ καταιγίδα πίκρας κι᾿ ἐσωτερικῆς 
συντριβῆς. Κι᾿ ὁ σπαραχτικὸς ἀντίλαλός του κάνει καὶ τὴν πιὸ σκληρὴ καρδιὰ νὰ ραγίσει 
καί, γιομάτη δέος, νὰ μπεῖ βαθειὰ στὸ μεγάλο νόημα τῶν Παθῶν τοῦ Θεανθρώπου!</p>

<p>Καθὼς εἶναι γραμμένο πιὸ κάτω, ἔτσι εἶναι γνωστό, στὴν Ἤλιδα κι᾿ ἔχει, ἴσως, 
τοὺς περισσότερους στίχους ἀπὸ κάθε ἄλλη περιφέρεια:</p>

<div align="center">
	<table border="0" cellpadding="8" id="table1">
		<tr>
			<td>Σήμερα μαῦρος Οὐρανός, σήμερα μαύρη μέρα,<br>
			σήμερα ὅλοι θλίβουνται καὶ τὰ βουνὰ λυποῦνται,<br>
			σήμερα ἔβαλαν βουλὴ οἱ ἄνομοι Ὁβραῖοι,<br>
			οἱ ἄνομοι καὶ τὰ σκυλιὰ κι᾿ οἱ τρισκαταραμένοι<br>
			γιὰ νὰ σταυρώσουν τὸ Χριστό, τὸν Ἀφέντη Βασιλέα.<br>
			Ὁ Κύριος ἠθέλησε νὰ μπεῖ σὲ περιβόλι<br>
			νὰ λάβει δεῖπνον μυστικὸν γιὰ νὰ τὸν λάβουν ὅλοι.<br>
			Κι᾿ ἡ Παναγιὰ ἡ Δέσποινα καθόταν μοναχή της,<br>
			τὰς προσευχάς της ἔκανε γιὰ τὸ μονογενῆ της.<br>
			Φωνὴ τοὺς ἦρθ᾿ ἐξ Οὐρανοῦ ἀπ᾿ Ἀρχαγγέλου στόμα:<br>
			-Φτάνουν κυρά μου οἱ προσευχές, φτάνουν κι᾿ οἱ μετάνοιες,<br>
			τὸ γυιό σου τὸν ἐπιάσανε καὶ στὸ φονιᾶ τὸν πᾶνε<br>
			καὶ στοῦ Πιλάτου τὴν αὐλὴ ἐκεῖ τὸν τὸν τυραγνᾶνε.<br>
			-Χαλκιᾶ-χαλκιᾶ, φτιάσε καρφιά, φτιάσε τρία περόνια.<br>
			Καὶ κεῖνος ὁ παράνομος βαρεῖ καὶ φτιάχνει πέντε.<br>
			-Σὺ Φαραέ, ποὺ τά ῾φτιασες πρέπει νὰ μᾶς διδάξεις.<br>
			-Βάλε τὰ δυὸ στὰ χέρια του καὶ τ᾿ ἄλλα δυὸ στὰ πόδια,<br>
			τὸ πέμπτο τὸ φαρμακερὸ βάλε το στὴν καρδιά του,<br>
			νὰ στάξει αἷμα καὶ νερὸ νὰ λιγωθεῖ ἡ καρδιά του.<br>
			Κι᾿ ἡ Παναγιὰ σὰν τἄκουσε ἔπεσε καὶ λιγώθη,<br>
			σταμνὶ νερὸ τῆς ρίξανε, τρία κανάτια μόσχο<br>
			γιὰ νὰ τῆς ἔρθ᾿ ὁ λογισμός, γιὰ νὰ τῆς ἔρθει ὁ νοῦς της.<br>
			Κι᾿ ὅταν τῆς ἦρθ᾿ ὁ λογισμός, κι᾿ ὅταν τῆς ἦρθ᾿ ὁ νοῦς της,<br>
			ζητᾶ μαχαίρι νὰ σφαγεῖ, ζητᾶ φωτιὰ νὰ πέσει,<br>
			ζητᾶ γκρεμὸ νὰ γκρεμιστεῖ γιὰ τὸ μονογενῆ της.<br>
			-Μὴν σφάζεσαι, Μανούλα μου, δὲν σφάζονται οἱ μανάδες<br>
			Μὴν καίγεσαι, Μανούλα μου, δὲν καίγονται οἱ μανάδες.<br>
			Λάβε, κυρά μ᾿ ὑπομονή, λάβε, κυρά μ᾿ ἀνέση.<br>
			-Καὶ πῶς νὰ λάβω ὑπομονὴ καὶ πῶς νὰ λάβω ἀνέση,<br>
			ποὺ ἔχω γυιὸ μονογενῆ καὶ κεῖνον Σταυρωμένον.<br>
			Κι᾿ ἡ Μάρθα κι᾿ ἡ Μαγδαληνὴ καὶ τοῦ Λαζάρου ἡ μάνα<br>
			καὶ τοῦ Ἰακώβου ἡ ἀδερφή, κι᾿ οἱ τέσσερες ἀντάμα,<br>
			ἐπῆραν τὸ στρατί-στρατί, στρατὶ τὸ μονοπάτι<br>
			καὶ τὸ στρατὶ τοὺς ἔβγαλε μέσ᾿ στοῦ ληστῆ τὴν πόρτα.<br>
			-Ἄνοιξε πόρτα τοῦ ληστῆ καὶ πόρτα τοῦ Πιλάτου.<br>
			Κι᾿ ἡ πόρτα ἀπὸ τὸ φόβο της ἀνοίγει μοναχή της.<br>
			Τηράει δεξιά, τηράει ζερβά, κανέναν δὲν γνωρίζει,<br>
			τηράει δεξιώτερα βλέπει τὸν Ἅϊγιάννη,<br>
			Ἅγιε μου Γιάννη Πρόδρομε καὶ βαπτιστῆ τοῦ γυιοῦ μου,<br>
			μὴν εἶδες τὸν ὑγιόκα μου καὶ τὸν διδάσκαλόν σου;<br>
			-Δὲν ἔχω στόμα νὰ σοῦ πῶ, γλώσσα νὰ σοῦ μιλήσω,<br>
			δὲν ἔχω χεροπάλαμα γιὰ νὰ σοῦ τόνε δείξω.<br>
			Βλέπεις Ἐκεῖνον τὸ γυμνό, τὸν παραπονεμένο,<br>
			ὁποὺ φορεῖ πουκάμισο στὸ αἷμα βουτηγμένο,<br>
			ὁποὺ φορεῖ στὴν κεφαλὴ ἀγκάθινο στεφάνι;<br>
			Αὐτὸς εἶναι ὁ ὑγιόκας σου καὶ μὲ διδάσκαλός μου!<br>
			Κι᾿ ἡ Παναγιὰ πλησίασε γλυκὰ τὸν ἀγκαλιάζει.<br>
			-Δὲ μοῦ μιλᾶς παιδάκι μου, δὲ μοῦ μιλᾶς παιδί μου;<br>
			-Τί νὰ σοῦ πῶ, Μανούλα μου, ποὺ διάφορο δὲν ἔχεις·<br>
			μόνο τὸ μέγα-Σάββατο κατὰ τὸ μεσονύχτι,<br>
			ποὺ θὰ λαλήσει ὁ πετεινὸς καὶ σημάνουν οἱ καμπάνες,<br>
			τότε καὶ σύ, Μανούλα μου, θἄχεις χαρὰ μεγάλη!<br>
			Σημαίνει ὁ Θεός, σημαίνει ἡ γῆ, σημαίνουν τὰ Οὐράνια,<br>
			σημαίνει κι᾿ ἡ Ἁγιὰ Σοφιὰ μὲ τὶς πολλὲς καμπάνες.<br>
			Ὅποιος τ᾿ ἀκούει σώζεται κι᾿ ὅποιος τὸ λέει ἁγιάζει,<br>
			κι᾿ ὅποιος τὸ καλοφουγκραστεῖ Παράδεισο θὰ λάβει,<br>
			Παράδεισο καὶ λίβανο μὲς ἀπ᾿ τὸν Ἅγιο Τάφο.</td>
		</tr>
	</table>
</div>

</body>

</html>
