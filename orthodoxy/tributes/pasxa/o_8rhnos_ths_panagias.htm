<html>

<head>
<meta http-equiv="Content-Type" content="text/html; charset=utf-8">
<meta http-equiv="Content-Language" content="el">
<title>Ο θρήνος της Παναγίας</title>
<link rel="stylesheet" type="text/css" href="../../../styles.css">
</head>

<body lang="el">

<h1>Μοιρολόι της Παναγίας <i>(σήμερα μαῦρος οὐρανός)</i></h1>

<hr width="50%">

<p>Τὸ εὐρύτατα διαδεδομένο σ᾿ ὅλο τὸν ἑλληνικὸ χῶρο Μοιρολόϊ, ἢ Καταλόϊ τῆς Παναγιᾶς 
εἶναι ἕνα μεσαιωνικὸ μακροσκελὲς ὁμοιοκατάληκτο στιχούργημα λόγιας προέλευσης, ἀλλὰ 
ἐντυπωσιακὰ πλατιᾶς λαϊκῆς ἀποδοχῆς. Ἐπηρεασμένο ἀπὸ τὶς σχετικὲς περικοπὲς τῶν 
Εὐαγγελίων καὶ τὴν ὑμνογραφία τῆς Ἐκκλησίας ἀποτελεῖ ἕναν ἀνθρωποκεντρικὸ ἀφηγηματικὸ 
θρῆνο γιὰ τὴ μαρτυρικὴ πορεία τοῦ Χριστοῦ πρὸς τὸν σταυρικὸ θάνατό Του, ἰδωμένη 
μέσα ἀπὸ τὰ μάτια καὶ τὰ συναισθήματα τῆς τραγικῆς του μάνας. Τραγουδισμένο ἀπὸ 
τὶς γυναῖκες γύρω ἀπὸ τὸν «τάφο» τοῦ Χριστοῦ, κατὰ τὸ ἦθος καὶ τὸ ὕφος τῶν οἰκείων 
τους κοσμικῶν μοιρολογιῶν, ἐκφράζει τὴ συμπόνοια, τὴν ταύτισή τους μὲ τὴ μητρική, 
ἀνθρώπινη πλευρὰ τῆς Παναγιᾶς. Ὡστόσο ὁ τρόπος τῆς τελετουργικῆς του ἐπιτέλεσης 
ἀποκαλύπτει τὶς προχριστιανικὲς ρίζες τοῦ ἐθίμου. Ἂν καὶ ὑπάρχουν κατὰ τόπους διαφορές, 
σὲ ἐπὶ μέρους στοιχεῖα τοῦ τραγουδιοῦ ἢ στὴ μελῳδική του ἐκφορά, ἡ δομὴ καὶ ἡ φόρμα 
τοῦ Μοιρολογιοῦ καθὼς καὶ ἡ λειτουργία του παρουσιάζουν ἐντυπωσιακὲς ὁμοιότητες 
ἀπὸ τὴν Κάτω Ἰταλία μέχρι τὸν Πόντο καὶ τὴν Κύπρο. Ἡ συνέχεια τῆς ἀφηγηματικῆς ροῆς, 
ὅπως προκύπτει μέσα ἀπὸ τὴν ἀλληλοδιαδοχὴ τῶν ἀποσπασμάτων διαφορετικῆς προέλευσης, 
τὸ καθιστᾷ ἐμφανές.</p>

<p>Σήμερο μαῦρος Οὐρανός, σήμερο μαύρη μέρα, <br>
σήμερο ὅλοι θλίβονται καὶ τὰ βουνὰ λυποῦνται. <br>
Σήμερο ἔβαλαν βουλὴ οἱ ἄνομοι Ὁβραῖοι, <br>
οἱ ἄνομοι καὶ τὰ σκυλιὰ κι οἱ τρισκαταραμένοι <br>
γιὰ νὰ σταυρώσουν τὸ Χριστό, τὸν πρῶτον Βασιλέα.</p>

<p>Ὁ Κύριος ἠθέλησε νὰ μπεῖ σὲ περιβόλι <br>
νὰ λάβῃ δεῖπνον μυστικόν, νὰ μεταλάβουν ὅλοι. <br>
Κι᾿ ἡ Παναγιὰ ἡ Δέσποινα καθόταν μοναχή της, <br>
τὰς προσευχάς της ἔκανε γιὰ τὸ μονογενῆ της. <br>
Φωνὴ τῆς ἦρθ᾿ ἐξ Οὐρανοῦ ἀπ᾿ Ἀρχαγγέλου στόμα: <br>
-Φτάνουν κυρά μου οἱ προσευχές, φτάνουν κι᾿ οἱ μετάνοιες, <br>
τὸ γυιό σου τὸν ἐπιάσανε καὶ στὸ φονιὰ τὸν πᾶνε <br>
καὶ στοῦ Πιλάτου τὴν αὐλή, ἐκεῖ τὸν τὸν τυραννᾶνε.</p>

<p>-Χαλκιᾶ-χαλκιᾶ, φτιάσε καρφιά, φτιάσε τρία περόνια. <br>
Καὶ κεῖνος ὁ παράνομος βαρεῖ καὶ φτάχνει πέντε. <br>
-Σὺ Φαραέ, ποὺ τὰ ᾿φτιασες πρέπει νὰ μᾶς διδάξεις. <br>
-Βάλε τὰ δύο στὰ χέρια του καὶ τ᾿ ἄλλα δύο στὰ πόδια, <br>
τὸ πέμπτο τὸ φαρμακερὸ βάλε το στὴν καρδιά του, <br>
νὰ στάξει αἷμα καὶ νερὸ νὰ λιγωθεῖ ἡ καρδιά του.<br>
-Ἄντε μωρὲ ἀτσίγγανε, στάχτη νὰ μὴ ποτάξῃς,<br>
μηδὲ διπλὸ πουκάμισο στὴ ράχη σου μὴ βάλῃς.</p>

<p>Κι᾿ ἡ Παναγιὰ σὰν τἄκουσε ἔπεσε καὶ λιγώθη, <br>
σταμνὶ νερὸ τῆς ρίξανε, τρία κανάτια μόσχο <br>
γιὰ νὰ τῆς ἔρθ᾿ ὁ λογισμός, γιὰ νὰ τῆς ἔρθ᾿ ὁ νοῦς της. <br>
Κι᾿ ὅταν τῆς ἦρθ᾿ ὁ λογισμός, κι᾿ ὅταν τῆς ἦρθ᾿ ὁ νοῦς της, <br>
ζητᾶ μαχαίρι νὰ σφαγῇ, ζητᾶ φωτιὰ νὰ πέσῃ, <br>
ζητᾶ γκρεμὸ νὰ γκρεμιστῇ γιὰ τὸ μονογενῆ της. <br>
-Μὴν σφάζεσαι, Μανούλα μου, δὲν σφάζονται οἱ μανάδες <br>
Μὴν καίγεσαι, Μανούλα μου, δὲν καίγονται οἱ μανάδες. <br>
Λάβε, κυρά μ᾿ ὑπομονή, λάβε, κυρά μ᾿ ἀνέση. <br>
-Καὶ πῶς νὰ λάβω ὑπομονὴ καὶ πῶς νὰ λάβω ἀνέση, <br>
ποὺ ἔχω γυιὸ μονογενῆ κι᾿ ἐκεῖνον Σταυρωμένον.</p>

<p>Κι᾿ ἡ Μάρθα κι᾿ ἡ Μαγδαληνὴ καὶ τοῦ Λαζάρου ἡ μάνα <br>
καὶ τοῦ Ἰακώβου ἡ ἀδερφή, κι᾿ οἱ τέσσερες ἀντάμα, <br>
ἐπῆραν τὸ στρατὶ-στρατί, στρατὶ τὸ μονοπάτι <br>
καὶ τὸ στρατὶ τοὺς ἔβγαλε μέσ᾿ στοῦ ληστῆ τὴν πόρτα. <br>
-Ἄνοιξε πόρτα τοῦ ληστῆ καὶ πόρτα τοῦ Πιλάτου. <br>
Κι᾿ ἡ πόρτα ἀπὸ τὸ φόβο της ἀνοίγει μοναχή της. <br>
Τηράει δεξιά, τηράει ζερβά, κανέναν δὲν γνωρίζει, <br>
τηράει δεξιώτερα βλέπει τὸν Ἅη-Γιάννη, <br>
Ἅγιε μου Γιάννη νεαρὲ καὶ μαθητὰ τοῦ γυιοῦ μου, <br>
μὴν εἶδες τὸν ὑγιόκα μου καὶ τὸν διδάσκαλόν σου; <br>
-Δὲν ἔχω στόμα νὰ σοῦ πῶ, γλώσσα νὰ σοῦ μιλήσω, <br>
δὲν ἔχω χεροπάλαμα γιὰ νὰ σοῦ τόνε δείξω. <br>
Βλέπεις Ἐκεῖνον τὸ γυμνό, τὸν παραπονεμένο, <br>
ὁποὺ φορεῖ πουκάμισο στὸ αἷμα βουτηγμένο, <br>
ὁποὺ φορεῖ στὴν κεφαλὴ ἀγκάθινο στεφάνι; <br>
Αὐτὸς εἶναι ὁ γυιόκας σου καὶ μὲ διδάσκαλός μου!</p>

<p>Κι᾿ ἡ Παναγιὰ πλησίασε γλυκὰ τὸν ἀγκαλιάζει. <br>
-Δὲ μοῦ μιλᾶς παιδάκι μου, δὲ μοῦ μιλᾶς παιδί μου; <br>
-Τί νὰ σοῦ πῶ, Μανούλα μου, ποὺ διάφορο δὲν ἔχεις· <br>
μόνο τὸ μέγα-Σάββατο κατὰ τὸ μεσονύχτι, <br>
ποὺ θὰ λαλήσει ὁ πετεινὸς καὶ σημάνουν οἱ καμπάνες, <br>
τότε καὶ σύ, Μανούλα μου, θἄχης χαρὰ μεγάλη! <br>
Σημαίνει ὁ Θεός, σημαίνει ἡ γῆ, σημαίνουν τὰ Οὐράνια, <br>
σημαίνει κι᾿ ἡ Ἁγιὰ-Σοφιὰ μὲ τὶς πολλὲς καμπάνες. <br>
Ὅποιος τ᾿ ἀκούει σώζεται κι᾿ ὅποιος τὸ λέει ἁγιάζει, <br>
κι᾿ ὅποιος τὸ καλοφουγκραστῇ, Παράδεισο θὰ λάβει, <br>
Παράδεισο καὶ λίβανο ἀπ᾿ τὸν Ἅγιο Τάφο.</p>

<p><b>Κύπρος</b><br>
Ἄρκοντες ἀφικρᾶστε μου τῆς Δέσποινας τὸν θρῆνον<br>
πῶς κλαίει τὸν μονογενῆ εἰς τὸν Σταυρὸν ἐκεῖνον.<br>
Ἀδὲ μαντάτο σκοτεινὸν καὶ μέρα λυπημένη,<br>
ποὺ ἦρτε σήμερον σ᾿ ἐμέ, τὴν πολοπικραμένη.<br>
Ποὺ πκιάσαν τὸν Υἱούλην μου κι ἔμεινα ὀρφανεμένη<br>
κι ὁ κόσμος κλαίει οὐρανὲ κι ἡ γῆ σκοτεινιασμένη.<br>
Ὁ ἥλιος ἐσκοτίστηκεν κι ὅλον τὸ φῶς ἐχάθη<br>
καὶ τὸ φεγγάριν τ᾿ οὐρανοῦ κατὰ πολλὰ ἐπικράνθη.<br>
Ὄρη ἀναστενάξετε καὶ πέτρες ῥαϊστεῖτε<br>
καὶ ποταμοὶ στραγγίσετε καὶ δένδρα μαραθεῖτε.</p>

<p><b>Μπαϊντίρι Μικρᾶς Ἀσίας</b><br>
Ἡ Παναΐα τ᾿ ἄκουσε, πέφτει λιγοθυμάει<br>
νερὸ σταμνιὰ τὴν περεχοῦν, τρία γυαλιὰ τοῦ μόσχου,<br>
τέσσερα τὸ ροδάσταμο, ὥστε νὰ συνεφέρῃ,<br>
κι ἀπάνω ποὺ συνέφερε τοῦτο τὸ λόγο λέγει.<br>
- Δὲν ἔχ᾿ γκρεμὸ νὰ γκρεμιστῶ γιὰ τὸ μονογενῆ μου<br>
δὲν ἔχ᾿ μαχαίρι νὰ σφαγῶ γιὰ τὸ μονογενῆ μου<br>
δὲν ἔχ᾿ σκοινὶ νὰ κρεμαστῶ γιὰ τὸ μονογενῆ μου.<br>
Ἀπολογιέται κι ὁ Χριστὸς τῆς μάνας του καὶ λέγει.<br>
- Μάνα μ᾿, ἂν γκρεμιστεῖς ἐσύ, γκρεμιέτ᾿ ὅλος ὁ κόσμος,<br>
μάνα μου ἂν σφαγεῖς ἐσύ, σφάζετ᾿ ὅλος ὁ κόσμος,<br>
μάνα μ᾿ ἂν κρεμαστεῖς ἐσύ, κρεμιέτ᾿ ὅλος ὁ κόσμος.<br>
Πάρτο μάνα μου ὑπομονή, νὰ πάρ᾿ ὅλος ὁ κόσμος.<br>
Ἄντε μάνα μου στὸ καλὸ καὶ διάφορο δὲν ἔχεις,<br>
μόν᾿ τὸ μεγάλο Σάββατο κάτσε νὰ μ᾿ ἀπαντέχῃς.</p>

<p><b>Μυτιλήνη</b><br>
Πηγαίνει στὸ σπιτάκι της καὶ στρώνει τὸ τραπέζι<br>
κι ἔκατσε καὶ περίμενε τὸν ἐρχομὸ τοῦ γιοῦ της.<br>
Πέρασε καὶ ἡ ἁγιὰ Καλὴ καὶ τὴν καλησπερίζει.<br>
- Ποιὸς εἶδε γιὸ εἰς τὸ σταυρὸ καὶ μάνα στὸ τραπέζι.<br>
- Ἄντε καὶ σὺ ἁγιὰ Καλή, νὰ &#39;σαι καταραμένη,<br>
παπὰς νὰ μὴ σὲ λειτουργά, διάκος νὰ μὴ σὲ ψέλνει,<br>
μόνο στὴν ἄκρη τοῦ γιαλοῦ τὸ κύμα νὰ σὲ δέρνει.<br>
Τὸ λόγο δὲν τελείωσε κι ἀνοῖξαν τὰ οὐράνια,<br>
βλέπει τὸ γιό της κι ἔρχεται σᾶ φῶς καὶ σὰ λαμπάδα.</p>

<p><b>Κρήτη<br>
</b>Κάτω στὰ Ἱεροσόλυμα καὶ στοῦ Κυρίου τὸν τάφο<br>
κάθετ᾿ ἡ Κερὰ Παναγιά, τὴν προσευχή της κάνει.<br>
Θωρεῖ τὸν Ἰωάννη τζη κι εἶναι βαργιὰ κλαμένος.<br>
Ἴντά ῾χῃς Ἰωάννη μου κ᾿ εἶσαι βαργιὰ κλαμένος;<br>
Ὁ Δάσκαλός σου σ᾿ ἔδειρε γιὰ τὸ χαρτί σου χάνεις;<br>
Δὲν ἔχω στόμα νὰ σοῦ πῶ, στόμα νὰ σοῦ μιλήσω<br>
δὲν ἔχω χεροπάλαμα τὸν τόπο νὰ σοῦ δείξω.<br>
Θωρεῖς το ῾κεῖνο τὸ βουνό, τὸ μαυροφορεμένο;<br>
Ἐκειὰ τὸν ἔχουν τὸ Χριστό, μπιστάγκωνα δεμένο.<br>
Κι ἡ Παναγιὰ ὡς τ᾿ ἄκουσε ἔπεσε λιγωμένη,<br>
ῥοδόσταμο τῆς χύσανε ὥστε νὰ συνεφέρει.<br>
Κι ἀπήτις ἐσυνήφερε κι ἔφερεν τὰ σωστά τζη, <br>
καλεῖ τσὶ δύο γειτόνισσες δίδει τσῆ μιᾶς λιβάνι<br>
καὶ τσ᾿ ἄλλης δίδει θυμιατὸ νὰ πά᾿ νὰ ῾δεῖ ἴντα κάνει.<br>
Δῶστε μου μένα θυμιατό, δῶστε μου τὸ λιβάνι<br>
καὶ ῾γὼ ποὺ τὸν ἐγέννησα θὰ πά᾿ νὰ δῶ ἴντα κάνει.<br>
Στὴ στράτα ποὺ πηγαίνανε, στὴ στράτα ποὺ διαβαίνουν<br>
θωρεῖ τσὶ πόρτες σφαλιχτὲς καὶ τὰ κλειδιὰ παρμένα.<br>
Ἄνοιξε πόρτα τοῦ σπιτιοῦ καὶ πόρτα τοῦ Τζελάτη<br>
κι ἡ πόρτα ᾿ποὺ τὸ φόβο τζη ἄνοιξε μοναχὴ τζη.<br>
Θωρεῖ τσ᾿ Ἀγγέλους ἐκειδὰ καὶ τὸ Μονογενῆ τζη.<br>
- Κατέβα γιέ μου ἀπ᾿ τὸ Σταυρὸ νὰ σὲ γλυκοφιλήσω.<br>
- Δὲν κατεβαίνω μάνα μου, γιατὶ εἶμαι σταυρωμένος·<br>
σέρσου μάνα στὸ σπίτι σου, σέρσου καὶ στὴ δουλειά σου,<br>
μὰ ῾γὼ τὸ Μέγα Σάββατο, θὰ ἔρθω μὲ τσ᾿ Ἀγγέλους,<br>
ποὺ λειτουργοῦνε οἱ ἐκκλησὲς καὶ ψάλλουν οἱ παπάδες,<br>
ποὺ βάνουν οἱ γραμματικοὶ νερὸ στὰ καλαμάρια.<br>
-Ποὖναι ἀγκρεμὸς νὰ γκρεμιστῶ, ποὖναι ἀγκρεμὸς νὰ δώσω·<br>
ποὖναι μαχαίρι νὰ σφαγῶ, ν᾿ ἀδικοθανατώσω.<br>
- Μάνα, μὴ σύρῃς στὸ σφαγμὸ νὰ σφάζουνται οἱ μανάδες,<br>
καὶ κάμε τὴν παρηγοριὰ νὰ τήνε κάμουν κι ἄλλες.</p>

<p>Πήγαινε μάνα σπίτι μας νὰ στρώσεις τὸν σοφρᾶ σου, <br>
νὰ φᾶνε οἱ πεινασμένοι μας, νὰ πιοῦν οἱ διψασμένοι, <br>
νὰ φᾶς καὶ σὺ μανούλα μου ποὔχεις καρδιὰ καμένη.<br>
Ὅποιος τὸ λέει σώνεται, ὅποιος τ᾿ ἀκούει ἁγιάζει, <br>
κι ὅποιος τὰ κολοφουγκράζεται, παράδεισο θὰ λάβει, <br>
παράδεισο καὶ λίβανο ἀπὸ τὸν Ἅγιο Τάφο, <br>
ποὺ τὸν ἀφέντη τὸν Χριστὸ κι ὅπου πονεῖ θὰ γιάνει.</p>

<hr width="50%">

<p><b>Ο ΘΡΗΝΟΣ ΤΗΣ ΠΑΝΑΓΙΑΣ (Κύπρος)</b></p>

<p>Ἀπὸ τὸ CD «Τῶν Γεννῶν τζιαὶ τῆς Λαμπρῆς - Θρησκευτικὰ τραγούδια τῆς Κύπρου καὶ 
Ὕμνοι» τοῦ Μιχάλη Ττερλικκᾶ.</p>

<p>Πηγή: Παλαιὸ χειρόγραφο ἀπὸ τὸ χωριὸ Καπούτι τῆς Κύπρου.</p>

<p>Ὁ θρῆνος τῆς Παναγίας τραγουδιόταν τὴ νύχτα τῆς Μ. Παρασκευῆς μετὰ τὴν περιφορὰ 
τοῦ Ἐπιταφίου, μέσα ἢ στὸ προαύλιο τῆς ἐκκλησίας. Τὸν τραγουδοῦσαν μέσα ἀπὸ χειρόγραφα 
τετράδια δύο-τρία ἄτομα (συνήθως πάντα τὰ ἴδια) ὁ ἕνας μετὰ τὸν ἄλλον μὲ θρηνῶδες 
ὕφος, παρασέρνοντας σὲ δάκρυα τοὺς πιστοὺς ποὺ συμμετεῖχαν μὲ τὸν τρόπο αὐτὸ στὸν 
πόνο τῆς Μητέρας τοῦ Θεοῦ, μὰ καὶ στὸν ἀνθρώπινο πόνο τῆς μάνας Μαρίας.</p>

<p>Ἄρκοντες ἀφιγκρᾶστε μου τῆς Δέσποινας τὸν θρῆνον<br>
ποὺ κλαίει τὸν μονογενὴν εἰς τὸν Σταυρὸν ἐκεῖνον.</p>

<p>Ἀδὲ μαντάτον σκοτεινὸν τζιαὶ μέρα λυπημένη<br>
ποὺ ἦρτεν σήμερον σ᾿ ἐμέν᾿ τὴν πολλοπικραμένην.</p>

<p>Ποὺ πκιάσαν τὸν Υἱούλην μου κι ἔμεινα ὀρφανεμένη<br>
κι ὁ κόσμος κλαίει οὐρανὲ κι ἡ γῆ σκοτεινιασμένη.</p>

<p>Ὁ ἥλιος ἐσκοτίστηκεν κι ὅλον τὸ φῶς ἐχάθη<br>
καὶ τὸ φεγγάριν τ᾿ οὐρανοῦ κατὰ πολλὰ ἐπικράνθη.</p>

<p>Ὄρη ἀναστενάξετε καὶ πέτρες ῥαϊστεῖτε<br>
καὶ ποταμοὶ στραγγίσετε καὶ δένδρα μαραθεῖτε.</p>

<p>Ἀδὲ χαρὰν ποὺ δκιάβασα τζιαὶ ἐγέννησα τὸν ἥλιον,<br>
τὸν φόβον ποὺ ἐπέρασα στῆς γέννησης τὸν σπήλιον,<br>
γιὰ τὸν Ἡρώδην τὸν πικρὸν μὲν χάσει τὸ βασίλειον.</p>

<p>Γρυσὸν δεντρὸν ἐβλάστησεν ὁ εὔσπλαγχνος υἱός μου,<br>
τζ᾿ ἔβκαλεν κλώνους δώδεκα γιὰ σιεπασμὸν τοῦ κόσμου.</p>

<p>Τώρα οἱ κλῶνοι κόπηκαν τὰ φύλλα μαραθῆκαν<br>
τζι᾿ ἡ βρύση ἐσταμάτησεν, ὅλα ἐξερανθῆκαν.</p>

<p>Ἰούδας τὸν ἐπρόδωσεν ἀργύρια τριάντα<br>
τζι᾿ ἐνόμισεν ὁ μιαρὸς πὼς θὰ τὰ ἔσιει πάντα.</p>

<p>Τζι᾿ ὁ κωμοδρόμος ἄνομος ἀποὺ νὰ δκιακονήσει,<br>
μήτε ψουμὶν νά ῾βρῃ νὰ φά᾿, μὲ ροῦχον νὰ φορήσῃ.</p>

<p>Εἶπαν του κόψε τέσσερα, τζιαὶ τζιεῖνος κόφκει πέντε,<br>
νῆεν κοποῦν τὰ γρόνια του, νὰ μείνουν μέρες πέντε.</p>

<p>Πέντε καρ(φ)κιὰ ἐβάλασιν ἐπάνω στὸν υἱόν μου,<br>
τζι᾿ ἐκάμαν Τον τζι᾿ ἐφύρτηκεν τὸ φῶς τῶν ὀφθαλμῶν μου.</p>

<p>Ὦ! Πανσεβάσμιε Σταυρέ, ξύλον εὐλογημένον<br>
ὁποὺ βαστάζῃς τὸν Θεὸν πάνω σου κρεμασμένον.</p>

<p>Σκύψε Σταυρὲ νὰ δυνηθῶ, νὰ τὸν καταφιλήσω<br>
τὸν Ποιητήν μου καὶ Θεὸν νὰ τὸν ποσιαιρετήσω.</p>

<p>Ὄρη ἀναστενάξετε καὶ πέτρες ραγιστεῖτε<br>
Καὶ ζωντανοὶ τὲς λύπες μου κλάψετε καὶ θρηνεῖτε.</p>

<p>Κλάψετε χῆρες κι ὀρφανά, ὅλοι τὴν συντροφιά σας,<br>
κλάψετε τὸν διδάσκαλον καὶ τὴν παρηγοριάν σας.</p>

<p>Τζιαὶ ποὺ μασιέριν νὰ σφαῶ, τζιαὶ ποὺ κρεμὸν νὰ δώσω,<br>
τζιαὶ ποὺ ποτάμιν σύθθολον νὰ μπῶ νὰ παραδώσω.</p>

<p>Τζι᾿ ἡ Δέσποινα ποὺ τό ῾βκαλεν προφήτισσα λοᾶτε,<br>
τζιείνης πρέπει ἡ δόξασις τζι᾿ ἐμέναν τ᾿ ὡς πολλά ῾τε.</p>

<hr width="50%">

<h2>Ο ΘΡΗΝΟΣ ΤΗΣ ΠΑΝΑΓΙΑΣ (ἕτερον)</h2>

<p>Ἀδὲ μαντᾶτο σκοτεινὸ καὶ μέρα λυπημένη<br>
ποὺ ἦλθεν σήμερα σὲ μέν᾿ τὴν πολλοπικραμένη<br>
ἔπιασαν τὸν υἱούλην μου κι ἔμεινα ὀρφανεμένη.</p>

<p>Ἄρχοντες ἀγρικήσατε ὅσ᾿ εἶστε συναγμένοι<br>
νὰ σᾶς εἰπῶ μίαν γραφὴ τὴν ἔχουσιν θεσμένη.<br>
Ἀκούσατε μετὰ χαρᾶς Ἁγίας ἱστορίας<br>
τὰ πάθη τοῦ Κυρίου μας, θρῆνον τῆς Παναγίας<br>
καὶ πρῶτον πῶς ἐστάθηκε καὶ πῶς ἐμελετήθη,<br>
πῶς ἐπροδόθη ὁ Χριστὸς καὶ πῶς ἐκατακρίθη.</p>

<p>Πρῶτον ἐσυμβουλεύθηκαν οἱ ἄνομοι Ἑβραῖοι<br>
οἱ γραμματεῖς καὶ οἱ σοφοὶ αὐτοὶ οἱ Φαρισαῖοι<br>
κατὰ Χριστοῦ ἐφρίαξαν καὶ νὰ ἐμελετῆσαν<br>
γιὰ νὰ σταυρώσουν τὸν Χριστὸν τὴν γνώμη τους ἐστῆσαν<br>
ὅσοι προδώνουν τὸν Χριστὸν ἀργύρια νὰ τάξουν<br>
κ᾿ ὅσοι γυρεύουν τὸν Χριστὸν νὰ πᾶν νὰ τὸν ἁρπάξουν.</p>

<p>Ἀπὸ τοὺς μαθητάδες του ἐδόθην ἡ αἰτία<br>
καὶ ἐπροδόθην ὁ Χριστὸς μὲ τὴν φιλαργυρία.<br>
Ἰούδας τὸν ἐπρόδωσεν καθὼς εἶναι γραμμένον<br>
καὶ ἐπληρώθη τὸ ῥηθὲν τὸ πάλαιγεγραμμενον.</p>

<p>Τρέχει ὁ τρισκατάρατος καὶ πάγει στοὺς Ἑβραίους<br>
καὶ λέγει τους μιὰν ἀφορμὴ αὐτοὺς τοὺς Φαρισαίους<br>
τί ἔχετε νὰ δώσετε γιὰ νὰ σᾶς βεβαιώσω<br>
Ἐκεῖνον ποὺ γυρεύετε νὰ σᾶς τὸν παραδώσω.</p>

<p>Ἐκεῖνοι τοῦ ἐτάξασιν ἀργύρια τριάντα<br>
καὶ νόμισεν ὁ μιαρὸς πὼς θὰ τὰ ἔχει πάντα.<br>
Τότε εὐχαριστήθηκε καὶ γιὰ νὰ βεβαιώσει<br>
ἔκαμεν ὅρκον φοβερὸν νὰ τοὺς τὸν παραδώσει<br>
ἐγὼ πηγαίνω ἔμπροσθεν κι ἐσεῖς λοιπὸν κοπιάστε<br>
ὅποιον φιλήσω λέγει τοὺς αὐτὸς ἐστὶ τὸν πιάστε.</p>

<p>Ἔτρεξαν ὅλοι παρευθύς, ὡσὰν οἱ διαβόλοι<br>
καὶ πῆγαν κ᾿ ηὗραν τὸν Χριστὸν μέσα στὸ περιβόλι<br>
Ἰούδας τρέχει πιὸ μπροστὰ χαῖρε Ραββί, τοῦ λέγει<br>
τάχα πὼς ἐλυπήθηκε κι ἀρχίνησεν νὰ κλαίει<br>
τὰ βρομερὰ τὰ χείλη του τὸν Ἰησοῦ φιλῆσαν<br>
καὶ στρατιῶτες παρευθὺς ὅλοι τους τὸν ἐστῆσαν</p>

<p>ὡσὰν φονιὰ τὸν πιάνουσιν κ᾿ ὡσὰν ληστὴ τὸν δίνουν<br>
καὶ στοῦ Πιλάτου πῆραν τον κι ἐμπρός του τόνε στήνουν<br>
ὁ δὲ Πιλᾶτος λέγει τους: ἔχετε μαρτυρία<br>
κατ᾿ ἐναντίον τοῦ Χριστοῦ νὰ γράψω τὴν αἰτία.</p>

<p>Ὅλοι του ἀποκρίθηκαν ὅτι τὸ μαρτυροῦμεν<br>
πὼς εἶναι ἔνοχος σταυροῦ γιὰ τοῦτον τὸν διοῦμεν<br>
ἐμπρός του τρεῖς ἐστάθησαν καθεὶς νὰ μαρτυρήσῃ<br>
Γιατὶ εἶπε ὅτι τὸν Ναὸν θέλει τὸν καταλύσει<br>
καὶ τρεῖς ἡμέρες ὕστερα θέλει τὸν ἀναστήσει.<br>
Εἶπεν ὅτι εἶναι Υἱὸς Θεὸς κ᾿ ἐποίησεν τὴν χτίσιν.</p>

<p>Ὁ δὲ Πιλάτος λέγει τους δὲν τοῦ ῾βρηκα αἰτίαν<br>
οὔτε κανένα φταίξιμο οὔτε κἂν ἁμαρτίαν<br>
ἀλλ᾿ ὅμως τοῦ ἐφώναξαν· ἂν δὲν τόνε σταυρώσῃς,<br>
ὅτ᾿ ἔλθη ποὺ τὸν Καίσαρα νὰ μὴν τὸ μετανιώσῃς.</p>

<p>Καὶ ὁ Πιλάτος φοβηθεὶς ῾στάθη καὶ συλλογίσθη<br>
καὶ πρόσταξε καὶ φέραν του εὐθὺς νερὸ καὶ νίφθη<br>
κι ἔδωσεν τὴν ἀπόφασιν γιὰ νὰ τὸν θανατώσουν<br>
ἀδίκως τὸν κατέκρινεν γιὰ νὰ τὸν ἠσταυρώσουν.</p>

<p>Πάλιν σᾶς λέγω ἄρχοντες νὰ πῶ στὴν ἀφεντιά σας<br>
τὸ κρίμαν του, τὸ αἷμα του, ἂς τό ῾βρουν τὰ παιδιά σας<br>
γιατὶ κακὸν δὲν ἔκαμεν πὼς νὰ τὸν κατακρίνω<br>
ἀλλὰ σὰν μὲ βιάσατε στὴν γνώμη σας νὰ κλίνω<br>
καὶ σεῖς ὅλοι σας ὄψεσθε ὡς λέγει ἡ γραφή σας<br>
ἐπάρτε τον, σταυρῶστε τον, ὡς θέλετε ἀτοί σας.</p>

<p>Ἁρπάξαν τον οἱ ἄνομοι στὰ βρομερά τους χέρια<br>
καὶ πίπταν του στὸ πρόσωπο μὲ βέργιες μὲ μαχαίρια<br>
ἐδίνασιν τὰ μάτια του κι ὅλοι τὸν ἐραπίζαν<br>
ἐφτύναν του στὸ πρόσωπο κι ὀμπρός του γονατίζαν<br>
κι ἐλέγαν του: προφήτεψε ἡμᾶς Χριστὲ νὰ δοῦμεν<br>
ἂν βρεῖς ποῖος σὲ ράπισε τώρα νὰ πιστευτοῦμε.</p>

<p>Πολλὰ κακὰ τοῦ κάμασιν καθένας ὅτ᾿ ἐμπόρεν<br>
ὕστερα τοῦ ἐβγάλασιν τὰ ροῦχα ποὺ ἐφόρεν<br>
ἔπιασαν καὶ φορήσαν του χλαμύδα τὴν κοκκίνη<br>
καὶ τὸν ἐπεριπέζασιν μὲ τόση κατασχύνη<br>
ἔπλεξαν καὶ φορῆσαν του στέφανον ἀκανθένον<br>
τὸ γένος τὸ ἀχάριστον τὸ τρὶς καταραμένον.</p>

<p>Ἐπιάσαν τον καὶ πῆραν τον γιὰ νὰ τὸν θανατώσουν<br>
ἐπάνω εἰς τὸν Γολγοθᾶ γιὰ νὰ τὸν σταυρώσουν<br>
τὸν Κυρηναῖο Σίμωνα ἠγγάρευσαν νὰ ἄρει<br>
τοῦ Ἰησοῦ μας τοῦ Χριστοῦ, Σταυρὸν γιὰ νὰ τοῦ πάρει<br>
ἐπῆραν τον στὸν Γολγοθᾶ, ἐκεῖ καὶ σταύρωσάν τον<br>
καὶ διορίσαν φύλακες ἐκεῖ καὶ ἔβλεπάν τον</p>

<p>πέντε καρφιὰ τοῦ βάλασιν, μεγάλα σιδερένια<br>
στὰ χέρια καὶ στὰ πόδια του ἐπίτηδες κομμένα·<br>
ἕνα καρφὶ πυρούμενο ἔμπηξαν στὴν καρδιά του<br>
ἔκρουσαν καὶ καήκασιν μέσα στὰ σωθικά του.</p>

<p>Βάλλει φωνή, ζητᾶ νερό, διψᾶ νὰ τὸν ποτίσουν<br>
κι οἱ σκύλοι οἱ παράνομοι δὲν θέ᾿ νὰ καηλίσουν.<br>
Μὰ τῆς καρδιᾶς τὸ καρφὶ δὲν μπόρα νὰ ὑποφέρει<br>
κι ὅταν τὸν ἐσταυρώσασιν ἤτανε μεσημέρι<br>
ἐβάλαν ξύδι μὲ χολὴ σὲ σπόγγο στὸ καλάμι<br>
κι ἐδῶσαν του το νὰ τὸ πιεῖ τὴν δίψα ν᾿ ἀποκάμει.</p>

<p>Ὅταν τοῦ τὰ ἐπότισαν τοῦτον τὸν λόγο εἶπε:<br>
«Τώρα ἐτελειώθησαν τὰ λόγια τοὺς προφῆτες»<br>
καὶ μὲ τὰ ταῦτα πάραυτα, ἔγειρε καὶ λιγώθη<br>
Θεὲ Θεὸν ἐφώναξε τὸ πνεῦμα παρεδόθη<br>
τότε ἐγίνηκε σεισμὸς ὡς τὴν ἐνάτην ὥρα<br>
ὥστε πολλοὶ ἐλέγασιν θὲ νὰ χαλάσει ἡ χώρα<br>
ἡ γῆ ὅλη ἐσίστηκεν τὰ μνήματα ἀνοιχτῆκαν<br>
οἱ πέτρες ἐραγίστησαν κομμάτια ἐγινῆκαν<br>
ὁ ἥλιος ἐσκοτίστηκεν κι γῆ χαμαὶ βρυχάτου<br>
κι οἱ σκύλοι οἱ παράνομοι κανεὶς δὲν ἐλυπάτουν.</p>

<p>Οἱ ἄγγελοι ἐτρόμαξαν τὸ θαῦμα ποὺ ἐγίνη<br>
καὶ ὁ Ναὸς ἐσχίσθηκε δυὸ μερτικὰ ἐγίνη<br>
Ὅλον τὸ καταπέτασμα τὸ τοῦ Ναοῦ ἐσχίσθη<br>
ὅλη ἡ γῆ κι ὁ οὐρανὸς σὰν δέντρον ἐμποσείσθη.</p>

<p>Τότε ἡ Παναγία μου ἐστέκετουν κλαμμένη,<br>
θλιμμένη καὶ περίλυπη, χαμαὶ στὴ γῆ φυρμένη,<br>
ἐτράβαν τὰ μαλλάκια της, τὸ στῆθος της ἐχτύπαν<br>
οὔτε τὸν κόσμο ἔβλεπε, οὔτε φωνὲς ἀγρίκαν.</p>

<p>Ἔκλαιε καὶ ἐφώναζε: «Υἱέ μου καὶ Θεέ μου,<br>
τί εἶναι ταῦτα ποὺ θωρῶ ποὺ δὲν εἶδα ποτέ μου.»<br>
«Ἂχ τέκνον μου τί ἔπαθες καὶ εἶσαι τόσον θλιμένον<br>
θλιμμένον καὶ περίλυπον, καταδεδικασμένον».</p>

<p>Υἱέ μου κανακάρη μου κ᾿ ἀκριβαναγιωμένον<br>
Ποιὸς μοῦ τὸ λάλεν νὰ σὲ δῶ στὸ ξύλο σταυρωμένον<br>
ὅπου μαχαίρι νὰ σφαγῶ, κι ὅπου γκρεμὸς νὰ δώσω<br>
κι ὅπου ποτάμι σὰν θολὸ νὰ μπῶ νὰ παραδώσω <br>
εἰδὲ μαχαίρι κοφτερὸ ποὺ μπῆκε στὴν καρδιά μου<br>
ἐμπῆκε καὶ κατέκοψε μέσα στὰ σωθικά μου<br>
ὅπου τρομάρα τρέμουσιν, τὰ μέλη μου σπαράζουν,<br>
τὰ σωθικά μου τρέμουσιν, τὰ σπλάχνα μου ταράσσουν.</p>

<p>Τί ἔκανες, τί ἔπταισες Υἱέ μου τῶν Ἑβραίων<br>
καὶ τώρα μὲ ἐκάνασιν ἀληθινὰ νὰ κλαίω<br>
τόσα καλὰ ποὺ ἔκανες τοῦ ἀχαρίστου γένους<br>
τοὺς παραλύτους γιάτρεψες καὶ τοὺς ἀρρωστημένους</p>

<p>κουφούς, χωλοὺς ἐγιάτρεψες ὁμοῦ καὶ λεπρωμένους<br>
τυφλοὺς τὸ φῶς ἐχάρισες, τοὺς ὄντως λαβωμένους<br>
ἀνάστησες δὲ καὶ νεκροὺς μόνο μὲ τὴν φωνή σου<br>
καὶ φεύγασιν οἱ δαίμονες μόνο μὲ τὴν βουλή σου.</p>

<p>Σαράντα χρόνια ἔτρωγαν στὴν ἔρημο τὸ μάννα<br>
καὶ τώρα οἱ ἀχάριστοι εἰδὲ ἴντα σοῦ κάμαν.<br>
Ἀντὶ τοῦ μάννα τὴν χολὴ καὶ ξύδι σὲ ποτίσαν<br>
κι ἀντὶ τῆς πέτρας τὸ νερὸ μὲ ἅλυσον σ᾿ ἐδείσαν<br>
ἀντὶ π᾿ ἀνάστησες νεκροὺς καὶ εἶδαν καὶ θαυμάσαν<br>
τώρα οἱ σκύλοι οἱ ἄνομοι στὸ ξύλο σὲ κρεμάσαν.</p>

<p>Τοιαῦτα λόγια θλιβερὰ ἔλεγεν ἡ Κυρία<br>
Ἡ Παναγία ἡ Δέσποινα ἡ ταπεινὴ Μαρία.</p>

<p>«Υἱέ μου, τὴν μητέρα σου ἰδέ την καὶ λυπήθου<br>
Εἰδέ την καὶ λυπήθου την, εἰδέ την καὶ σπλαχνίθου.»</p>

<p>Τοῦτο τὸν λόγο εἶπε τὸν κι ἔγειρε καὶ λιγώθη<br>
ἐφύρτην κι ἔπεσε χαμαὶ πάνω στὴ γῆ φυρμένη,<br>
φυρμένη μαύρη σκοτεινὴ ὡσὰν ἀποθαμένη<br>
κι ὅταν τὴν ἐποφύρασιν ἀρχίνησεν νὰ κλαίει<br>
Τὸν Γιόν της τὸν Μονογενῆ καὶ πάλι νὰ τὸν λέγει:</p>

<p>Ἂχ τέκνον μου, γλυκύτατο καὶ φῶς τῶν ἀμαθκιῶν μου<br>
καὶ ποῦν οἱ μαθητάδες σου, οἱ ἑβδομήντα θκυό μου,<br>
καὶ ποῦν οἱ μαθητάδες σου ἡ πρώτη δωδεκάδα<br>
καὶ μοναχὴ μ᾿ ἀφήσανε μὲ θλίψη καὶ πικράδα<br>
καὶ μοναχὴ μ᾿ ἀφήσανε μὲ θλίψη καὶ πικρία<br>
μὲ πόνους καὶ μὲ βάσανα τὴν ταπεινὴ Μαρία<br>
καὶ ποῦ νὰ πά᾿ νὰ πορευθῶ καὶ ποῦ νὰ πά᾿ νὰ μείνω<br>
τίνος τὸ σπίτι ἡ φτωχὴ τὴν κεφαλὴ νὰ κλίνω<br>
ποίον νὰ ἔχω σύντροφο νὰ κάθομαι νὰ κλαίω,<br>
τοὺς πόνους καὶ τὰ βάσανα καὶ τίνος νὰ τὰ λέω<br>
πότε νὰ ἔρθεις τέκνον μου ὥστε νὰ σὲ κατέχω<br>
κλαίω ἀπαρηγόρητα, παρηγοριὰ δὲν ἔχω.</p>

<p>Τὶς βοῦκες της κατέσχισε, τὰ αἵματα ἐτρέχαν<br>
τὰ δάκρυά της ἔτρεχαν, χαμαὶ τὴ γῆ ἐβρέχαν<br>
ἐτράβαν τὰ μαλλάκια της, τὸ στῆθος της ἐκτύπαν<br>
οὔτε τὸν κόσμο ἔβλεπε οὔτε φωνὲς ἐγρίκαν<br>
δυὸ βρύσες ἐγινήκασιν τὰ δύο της ἀμάτια<br>
τὸ στῆθος της τὲς βοῦκες της ἐκάμεν τες κομμάτια.</p>

<p>Υἱέ μου ὅταν σὲ γέννησα δὲν εἶχα τέτοιους πόνους<br>
καὶ τώρα πόνοι τετραπλοὶ τὰ σωθικά μου σπρώχνουν<br>
ὅταν σὲ γαλακτότρεφα εἶχες Θεοῦ τὴν χάρη<br>
ἐθώρουν σε καὶ χαιρόμουν καὶ βαστοῦν σὲ καμάρι<br>
ὅταν σὲ ῾ποσαράντονα τότε στὸν Ἱερέα<br>
τὸν Συμεὼν τὸν θαυμαστὸ τότ᾿ ἔτσι τὸν ἐλέγαν<br>
αὐτὸς μοῦ ἐπροφήτευσεν αὐτὴ τὴν προφητεία<br>
πῶς μέλλει διελεύθουσα ῥομφαία στὴν καρδιά.</p>

<p>Αὐτὰ μοῦ ἐπροφήτευσεν ὁ Συμεὼν Θεόπτης.<br>
Ἰδοὺ ῥομφαίαν καὶ σπαθὶν τὰ σωθικά μου κόπτει<br>
ἰδοὺ θωρῶ τὸ τέκνο μου στὸ ξύλο σταυρωμένο<br>
καὶ μέσα στὴν καρδίαν του ἔχουν το καρφωμένο,<br>
ξύλο ὅπου σταυρώθηκε ὁ Πλάστης καὶ Θεός μου<br>
Ὁ ποιητὴς τοῦ Οὐρανοῦ τῆς γῆς κι ὅλου τοῦ κόσμου<br>
ἐποίησε τὸν Οὐρανὸ ἥλιο καὶ τὸ φεγγάρι<br>
τὴ γῆν ὁμοῦ τὴν θάλασσα μὲ κάθε λογῆς ψάρι.</p>

<p>Σταυρέ μου, ξύλο Ἅγιο ξύλο εὐλογημένο<br>
ξύλο πανυπερθαύμαστο κι ὑπερδεδοξασμένο<br>
ξύλο ὅπου ἐβλάστησες τὸ εἶδος τριῶν ξύλων<br>
πεῦκος, κέδρος, κυπάρισσος τοῦ παραδείσου φύλλο.</p>

<p>Υἱέ μου τὴν μητέρα σου ἰδέ την καὶ λυπήθου<br>
ἰδέ την καὶ λυπήθου την ἰδέ την καὶ σπλαχνίθου.<br>
Υἱέ μου τὴν μητέρα σου ἰδὲ καὶ μίλησέ της<br>
συντῆχε της δυὸ λόγια καὶ παρηγόρησέ την.<br>
Εἰς ποίον μὲ παρέδωσες κ᾿ εἰς ποίον θὰ μ᾿ ἀφήσεις<br>
καὶ ἀπεκρίθη ὁ Χριστὸς τῆς Δέσποινας καὶ λέγει:</p>

<p>Μητέρα μου, μητέρα μου, σιώπησε μὴν κλαίεις<br>
τὸν Ἰωάννη φίλο μου ἐγὼ σοῦ παραδίδω<br>
νὰ σ᾿ ἔχει σὰν μητέρα του καὶ σὺ υἱὸν ἐκεῖνον.</p>

<p>Ὦ Ἰωάννη φίλε μου, ἔφθασε ἡ τιμή σου<br>
ἔπαρε τὴν μητέρα μου καὶ ἔχε την μαζί σου.</p>

<p>Τότε τὴν ἐπαράλαβε, στὸ σπίτι του τὴν παίρνει<br>
καὶ δὲν εἶχε παρηγοριὰν ἡ πολλοπικραμένη.</p>

<p>Πάλιν δευτεροφίρτηκεν φιρμένη δυὸ ὧρες<br>
ῥαντίζαν την ῥοδόσταμμαν οἱ τότε μυροφόρες<br>
Μάρθα, Μαρία ἤτανε ὁμοῦ καὶ ἡ Σωσσάνα<br>
κι ἄλλη Μαρία τοῦ Κλωπᾶ ὁμοῦ καὶ Ἰωάννα.<br>
Τοῦτες οἱ πέντε ἤτανε ποὺ τὴν παραμυθοῦσαν<br>
καὶ βλέπαν την μὴν σκοτωθεῖ καὶ τὴν παρηγοροῦσαν.</p>

<p>Ἔτρεξαν εἰς τὸν Ἰωσὴφ ἀπὸ Ἀριμαθίας<br>
<br>
καὶ τὸν ἐπαρακάλεσαν νὰ πάει στοῦ Πιλάτου<br>
γιατὶ αὐτοῦ τοῦ Ἰωσὴφ ἐπαίρναν ἡ ῥιτζιά του.</p>

<p>Ἔτρεξαν ὅλοι παρευθὺς στοῦ ἡγεμόν᾿ νὰ φτάσουν<br>
τὸν Ἰησοῦ μας τὸν Χριστὸ γιὰ νὰ τὸν κατεβάσουν.<br>
Ἐπήγαινε κι ἡ Δέσποινα μετὰ τοῦ Νικοδήμου<br>
Τοῦ Μαθητοῦ τοῦ Ἰησοῦ, κείνου τοῦ περιφήμου.</p>

<p>Νικόδημος καὶ Ἰωσὴφ πηγαίνουν στοῦ Πιλάτου<br>
κι ἡ Δέσποινα γονατιστὴ ἔκλαιε μπροστά του.</p>

<p>Νὰ σὲ παρακαλέσουμε ἀφέντη μου Πιλᾶτε<br>
γιατί τὴν ἐξουσία σου ὁ κόσμος τὴν φοβᾶται<br>
γιὰ νὰ μᾶς δώσεις τὸν Χριστό, κεῖνον τὸν σταυρωμένο<br>
κεῖνο ποὺ πάνω στὸν σταυρό, Χριστὸ τὸν πεθαμένο<br>
ἐκεῖνον ποὺ σταυρώσατε ἐχτὲς πάνω στὸ ξύλο<br>
γιατὶ δὲν ἔχει συγγενεῖς οὔτε κανένα φίλο<br>
δῶσ᾿ μας τον νὰ τὸν θάψουμε, καθὼς εἶναι ἡ τάξη<br>
γιατὶ δὲν ἔχει συγγενεῖς τώρα νὰ τὸν κοιτάξει.</p>

<p>Πιλᾶτε, τί σὲ ὠφελεῖ κι ἂν εἶναι σταυρωμένος<br>
κι ἂν εἶναι πάνω στὸ σταυρὸ τόσ᾿ ὧρες κρεμασμένος<br>
νεκρὸς χλωμὸς κατάντησε νεκρὸς καὶ πεθαμένος.<br>
Δῶσ᾿ μας τον νὰ τὸν θάψουμε κι εἶναι φτωχὸς καὶ ξένος<br>
ἐχόρτασε ἡ δίψα τους τοὺς ἄνομους Ἑβραίους<br>
τέλειωσε τὸ ἔργο τους αὐτοὺς τοὺς Φαρισαίους.</p>

<p>Τοιαῦτα λόγια θλιβερὰ ὁ Ἰωσὴφ ἐλάλεν<br>
εἰς τὸν Πιλᾶτον τὸν κριτὴν καὶ τὸν ἐπαρακάλεν<br>
καὶ ὁ Πιλᾶτος λέγει του: ποίον ἔχεις νὰ πέψεις<br>
νὰ στείλει ἑκατόνταρχον γιὰ νὰ τὸν κονταρέψει,<br>
ἂν ἴσως καὶ ἀπέθανε χαπάριν νὰ τοῦ πέψει.</p>

<p>Εὐθὺς ἐπῆγαν στὸν Χριστὸν καὶ ἐκονταρέψαν τον<br>
ποὺ τὴν δεξιά του τὴν πλευρὰ αὐτοὶ ἐλόγχεψάν τον<br>
ἐκεῖ ποὺ τὸν ἐλόγχεψεν βγῆκε νερὸ καὶ αἷμα·<br>
ἰδὼν ὁ ἑκατοντάρχος καὶ ὅλοι τους ἐτρέμαν,<br>
ἐπιστεῦσαν πὼς εἶν᾿ Θεὸς κι ἤθελε ἑκουσίως<br>
νὰ σταυρωθεῖ καὶ νὰ ταφεῖ σὰν θέλει αὐτεξουσίως.</p>

<p>Αὐτὸν τὸν ἑκατόνταρχον ἐλέγαν τον Λογγῖνο,<br>
ἐπίστεψε στὰ χέρια του καὶ πίστεψε σ᾿ ἐκεῖνον<br>
καὶ στὸν Πιλᾶτο ἔτρεξε διὰ νὰ τὸν προλάβει<br>
πὼς εἶν᾿ νεκρὸς καὶ πέθανε νὰ μὴν ἀμφιβάλλει.</p>

<p>Καὶ ὁ Πιλᾶτος παρευθὺς τοῦ Ἰωσὴφ δανείζει<br>
τὸν Ἰησοῦ μας τὸν Χριστό, χάρη μας τὸν χαρίζει<br>
τότε λοιπὸν ὁ Ἰωσὴφ ἔτρεξε νὰ προφθάσει<br>
τὸν Ἰησοῦ μας τὸν Χριστὸ γιὰ νὰ τὸν κατεβάσει.</p>

<p>Πάνω στὸν Τίμιο Σταυρὸ ἔτρεξαν καθὼς ἦσαν<br>
καὶ κατεβάσαν τὸν Χριστὸ καὶ τὸν ἐπροσκυνῆσαν<br>
ἡ Παναγία ἡ Δέσποινα ἦταν τοῦ πανωθκιόν του<br>
καὶ ἔσκιπτεν καὶ φίλαν το συχνὰ τὸ πρόσωπόν του<br>
ἔκλαιεν καὶ ἐφώναζεν σὰν κλαῖσιν κι ἄλλες μάνες<br>
καὶ τρεχασιν τὰ μάτια της σὰν τρέχουν οἱ φουντάνες.</p>

<p>Ὦ Μιχαὴλ Ἀρχάγγελε, ποῦ τοὖν᾿ ὁ Λογισμός σου<br>
κι εἶπες μου: Χαῖρε Δέσποινα ἐπιάσαν τὸν Υἱό σου<br>
καλύτερα εἶχες μου πεῖ: δέχθου τὸν θάνατόν σου<br>
ἔχει τρία μερόνυχτα ὅπου τὸν τυραννίζουν<br>
ὁλόγυμνο τὸν γιούλην μου τὲς στράτες τὸν γυρίζουν<br>
φορεῖ στεφάνι ἀγκαθὸ πάνω στὴν κεφαλή του<br>
καὶ δὲν τὸ ξέρουν οἱ ἄνομοι πὼς -ε- μὲ τὴν βουλή του</p>

<p>Ἔβαλαν λίτρες ἑκατὸν σμύρναν μὲ τὸ λοβάρι<br>
κι ἄλλα μυρωδικὰ πολλὰ στὸν τάφο γιὰ νὰ πάρει<br>
ἐπῆραν τον καὶ θάψαν τον τὸν δίκαιο ἐκεῖνον<br>
κι ἡ Παναγία ταπισὸν κάμνει μεγάλο θρῆνο.</p>

<p>Ἀλίμονο, ἀλίμονο Υἱέ μου καὶ Θεέ μου<br>
τί εἶναι τοῦτα ποὺ θωρῶ, ποὺ δὲν εἶδα ποτέ μου.<br>
Ἀλίμονο, ἀλίμονο Θεέ μου καὶ Πατέρα<br>
καὶ πῶς μὲ παλλησμόνισες ἐτούτην τὴν ἡμέρα<br>
ὅποιος διαβάζει τὴν γραφὴ ἐτούτη τοῦ Υἱοῦ μου<br>
ἐρώτησιν νὰ μὴν ἔχει στὴν κρίση τοῦ Θεοῦ μου<br>
κι ἡ Δέσποινα ποὺ τὸ ἔβγαλεν πρέπει νὰ τὴν ὑμνᾶτε<br>
πρέπει νὰ τὴν δοξάζετε καὶ νὰ τὴν προσκυνᾶτε<br>
αὐτῆς πρέπει ἡ δόξαση κι ἐμένα τὸ σπολλᾶτε.</p>

<p style="text-align: center">Τέλος καὶ τοῦ Θεοῦ ἡ δόξα.</p>

<hr>

</body>

</html>